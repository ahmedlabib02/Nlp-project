لازم نسيطر على شركة تي إس إم سي
التايوانية
الشركة دي أصلاً بتاعتنا
العبارة اللي فاتت دي
قالها تشين ويلينغ
كبير الاقتصاديين في واحد من أكبر
مراكز الفكر المقربة
من الحكومة الصينية
في يونيو اللي فات
وبعد ساعات التصريح دا تحذف من على
موقع الصحيفة القومية الصينية اللي نشرته
المهم
قبل التصريح الصيني دا
بـ 6 شهور تقريباً
وتحديداً في أواخر 2021
اتنين من العلماء الأمريكيين
نشروا ورقة بحثية
على موقع الكلية الحربية للجيش الأمريكي
نصحوا فيها الجيش الأمريكي
بإنه يضرب منشآت تي إس إم سي التايوانية
بالتعاون مع التايوانيين
ودا لو الصين قلت عقلها
وحاولت تغزو تايوان
وتحط إيدها على منشآت الشركة
علشان يضمنوا إن الصين ما تستفيدش
من منشآت تي إس إم سي
طبعاً زي ما إنتوا ملاحظين
الخناقة بتدور حوالين شركة تي إس إم سي
التايوانية
أكبر مصنع للرقائق الإلكترونية في العالم
وحش أشباه الموصلات
الشركة اللي بتعتبر النهار دا
أهم شركة على ظهر الكوكب
ودا بالمناسبة مش رأيي أنا لوحدي كأشرف
دا رأي الأمريكان والصينيين
اللي عارفين أهمية الشركة دي
أكتر من أي حد
وبيتخانقوا عليها
الخناقة دي زادت حدتها وشعللت أكتر
لما رئيسة مجلس النواب الأمريكي
نانسي بيلوسي
زارت تايوان في أوائل أغسطس
رغم التهديدات والتحذيرات الصينية
وقبل وأثناء وبعد الزيارة دي
الجيشين الأمريكي والصيني
نقدر نقول إنهم كانوا
في حالة من التأهب
الكل بقى بيفكر
هل الصين حتضرب تايوان؟
ولو دا حصل
هل أمريكا حتوقف تتفرج
وللا حتشتبك مع الصين
علشان تحمي تايوان؟
الرئيس الأمريكي جو بايدن
رفع مستوى الإثارة والأدرنالين
لما قال في مايو اللي فات
إن أمريكا حتتدخل عسكرياً
لو الصين حاولت تدخل تايوان
المهم دلوقت
هو إن الكلام اللي فات دا كله
يخلينا نسأل شوية أسئلة من ضمنها مثلاً
ليه الصين ممكن تخاطر وتغزو تايوان؟
وليه أمريكا ممكن تخاطر
وتدافع عن تايوان؟
وليه تايوان مهمة جداً للدرجة دي؟
هل الصينيين يقدروا فعلاً
يستولوا على منشآت تي إس إم سي التايوانية
بالقوة؟
وليه الشركة دي العالم كله بيتمنى لها
الرضا ترضى؟
وإيه هي خطة التايوانيين
لحماية نفسهم؟
وإزاي الأمريكان بيحاصروا الصينيين
وبيمنعوا تقدمهم في صناعة
أشباه الموصلات؟
والسؤال الأهم بقى
إزاي حرب تايوان لو حصلت
حتتسبب في خراب عالمي ضخم
لدرجة إن أزمة روسيا وأوكرانيا الحالية
حتبقى جنبه ولا حاجة بدون مبالغة؟
دا جزء من اللي حندردش فيه مع بعض
في حلقة النهار دا
أنا أشرف إبراهيم
ودا المخبر الاقتصادي+
في 27 يوليو اللي فات
مجلس الشيوخ الأمريكي
مرر قانون الرقائق الإلكترونية والعلوم
أو Chips and Science Act
بموافقة 64 عضو من أعضاء المجلس
في إطار القانون دا
الحكومة الأمريكية خصصت حوالي
52 مليار دولار
لدعم التصنيع المحلي للرقائق الإلكترونية
في الولايات المتحدة
أبرز الشركات اللي حتستفيد من الدعم دا
هي إنتل وغلوبال ويفرز
وتي إس إم سي التايوانية
وقبل ما أكمل كلامي
ضروري نقف هنا وقفة سريعة
تي إس إم سي التايوانية
أنا كنت شرحت قصتها بالتفصيل
في حلقة صنع في تايوان
واللي وضحت فيها
ليه الشركة دي بعتبر
أهم شركة في العالم
ضروري اللي ما شفش الحلقة دي يشوفها
علشان الصورة تكتمل عنده
المهم
نرجع تاني لكلامنا
تي إس إم سي حتستفيد من الأموال
الفدرالية الأمريكية
لأنها ناوية تفتح مصنع
للرقائق الإلكترونية في ولاية
أريزونا الأمريكية
باستثمارت تتجاوز الـ 12 مليار دولار
ودا بعد ما الأمريكان حفيوا ورا التايوانيين
سنين
علشان يفتحوا المصنع دا عندهم
المصنع دا من المفترض إنه حيشتغل
في 2024
وحيصنع الرقائق الـ 5 نانومتر
بس علشان تي إس إم سي تستفيد
من الدعم الفدرالي
لازم تلتزم بكل بنود القانون
واحد من أبرز بنود قانون الرقائق
الإلكترونية والعلوم الأمريكي
هو إنه بيمنع أي شركة بتتلقى
أموال من الحكومة الأمريكية
إنها تروح تتوسع في السوق الصيني
لكن في استثناء صغير
الحالة الوحيدة اللي ممكن أمريكا
تسمح فيها للشركات دي
إنها تتوسع في الصين
هو إن التوسع يكون في إنتاج الرقائق
والمعالجات القديمة
وتحديداً المعالجات الـ 28 نانومتر
واللي أقدم منها
ودي معالجات قديمة جداً في السوق
على سبيل المثال
تي إس إم سي بتصنع المعالجات
الـ 28 نانومتر من 2010
ودلوقت المعالجات دي
ما بقاش عليها طلب كبير
ومش بتمثل أكتر من 10% من إيرادات الشركة
علشان بس تكون معاي في الصورة
وفاهم الكلام على إيه
لو إنت ما عندكش خلفية تكنولوجية
خليني أقول لك بشكل سريع ومبسط
إن في مجال المعالجات والرقائق الإلكترونية
كل ما كان عدد النانومتر أقل
كل ما كان المعالج دا متقدم
يعني المعالج الـ 10 نانومتر
أعلى وأكثر تقدماً بكتير
من الـ 28 نانومتر
والـ 5 نانو أعلى منهم
أعلى معالج في العالم النهار دا
هو المعالج الـ 3 نانومتر
ودا تي إس إم سي بتصنعه
وفي نفس الوقت الشركة دي بتصرف النهار دا
مليارات الدولارات على الأبحاث والتطوير
علشان تعرف تصنع الأعلى منه
اللي هو الـ 2 نانومتر
إجمالا تي إس إم سي بتسيطر لوحدها
على ما يقرب من 53%
من سوق أشباه الموصلات العالمي
أما بقى لما نيجي نتكلم على الرقائق
والمعالجات الإلكترونية المتقدمة جداً
اللي هي 10 نانومتر والـ 7 نانومتر
والـ 5 نانومتر والـ 3 نانومتر
حنلاقي الشركة دي بتسيطر لوحدها
على 92% من السوق
الـ 8% الباقية من نصيب
سامسونغ الكورية الجنوبية
وبالتالي نقدر نقول
إن منع تي إس إم سي من التوسع في الصين
هو حرص أمريكي على حرمان بكين
من إنها تحط إيدها على التقنيات المتقدمة
في صناعة أشباه الموصلات
بصوا من الآخر كدا
لما نيجي نتكلم على تي إس إم سي
وعلاقتها بالصين
حنلاقي أمريكا عندها تخوفين اتنين
رئيسيين
التخوف الأول
هو إن الصين تتطور في الصناعة دي
من خلال إقناع تي إس إم سي
إنها تبني مصانع للمعالجات المتقدمة عندها
ودا لو حصل
حيدي للصين ميزة كبيرة
طول عمرها كانت محرومة منها
وهي إنها تصنع معالجات ورقائق إلكترونية
متقدمة في السوق المحلي
تقدر تستخدمها في تطوير نفسها
في مجالات كتير وبالأخص
مجال التصنيع العسكري
الصينيين لحد دلوقت
ما بيعرفوش يصنعوا المعالجات المتقدمة
يعني في السوق الصيني النهار دا
فيه شركتين شغالين في تصنيع
الرقائق الإلكترونية
إس إم آي سي الصينية
وتي إس إم سي التايوانية
إس إم آي سي المملوكة للحكومة الصينية
أعلى معالج بتعرف تعمله
هو المعالج الـ 14 نانومتر
تي إس إم سي التايوانية على الناحية التانية
ما بتصنعش في الصين معالجات
أعلى من 16 نانومتر
المعالجات بتاعتها المتقدمة
اللي هي الـ 10 والـ 7 والـ 5 والـ 3 نانومتر
بتصنعها في مصانعها في تايوان بس
لحد النهار دا الشركة رافضة إنها تصنعهم
في الصين
التخوف التاني بقى اللي عند الأمريكان
هو إن الصين تتغابى
وتحاول تسيطر على منشآت
تي إس إم سي في تايوان بالقوة
من خلال شن عملية عسكرية
ضد الأراضي التايوانية
ودا لو حصل
حتبقى كارثة بالنسبة للولايات المتحدة
اللي اقتصادها وجيشها
بيعتمدوا بشكل كبير على المعالجات
والرقائق الإلكترونية التايوانية
اللي بيعقد الأمور
هو إن مصانع أشباه الموصلات في تايوان
متمركزة في السهل الضيق الموجود
على طول الساحل الغربي لتايوان
مين بقى اللي في وش
الساحل الغربي لتايوان؟
الصين
المسافة بين أقرب نقطة على الحدود الصينية
والساحل الغربي لتايوان
بتقترب من حوالي 130 كيلومتر بس
من الآخر كدا
معظم مصانع أشباه الموصلات
في تايوان
قريبة جداً من الأراضي
اللي الخبراء العسكريين بيعتبروها
مواقع محتملة
لهبوط القوات الصينية
في أي عملية غزو محتملة
على سبيل المثال
المقر الرئيسي لـتي إس إم سي
ومصانع الرقائق الإلكترونية
التابعة ليها
بيبعد 12 كيلومتر بس عن الساحل
علشان كدا في مارس 2021
شفنا لجنة الأمن القومي
للذكاء الاصطناعي في الولايات المتحدة
بعتت تقرير للكونغرس
حذرت فيه من ثغرة أمنية خطيرة
بيعاني منها الأمن القومي الأمريكي
الثغرة دي هي وجود منشآت تي إس إم سي
التايوانية اللي أمريكا بتعتمد على الرقائق بتاعتها
في تشغيل كل حاجة من أول الآيفون
لحد الصواريخ والإف-35
بالقرب من المنافس الاستراتيجي الرئيسي
لأمريكا
اللي هو الصين
التقرير دا حذر من إن الصينيين
لو منعوا فجأة وصول الرقائق التايوانية
لأمريكا
ففي احتمال إن الصينيين
حيكون لهم اليد العليا في الحرب
بس هل الصينيين ممكن يعملوها فعلاً
ويحالوا يسيطروا على تي إس إم سي بالقوة؟
الجماعة التايوانيين شايفين
إنه مش من مصلحة الصين
ولا غيرها
إنهم يحاولوا يسيطروا على صناعة
أشباه الموصلات التايوانية بالقوة
لأن دا بيهددهم هم
أكتر ما بيهدد تايوان
ودا ياخدنا للنظرية التايوانية
اللي بيسموها Silicon Shield
أو درع السيليكون
ووفقاً للنظرية النظرية دي
التايوانين شايفين إنهم بفضل امتلاكهم
لأكثر شركات العالم تقدماً
في مجال الرقائق الإلكترونية
واللي العالم كله تقريباً
بيعتمد عليها
فما فيش حد يقدر يلمسهم أو يقرب منهم
وإلا حيكون بيورط نفسه والعالم
في أزمة كبيرة جداً
لو حصل ومصانع الرقائق الإلكترونية
في تايوان وقفت
الصينين أول ناس حيزعلوا
لأن غياب الرقائق الإلكترونية حيدمر
قطاعهم الصناعي الضخم
الصين بتشكل لوحدها يا إخواننا
%60 من الطلب العالمي لأشباه الموصلات
وعلى فكرة
الصينيين أكتر ناس فاهمين النقطة دي
ونروح بعيد ليه؟
بعد زيارة نانسي بيلوسي
لتايوان في أوائل أغسطس
الصين اتشالت وتحطت وحلفت إنها
لازم تعاقب تايوان وتعلمها الأدب
نانسي وصلت التلات
تاني يوم على طول اللي هو الأربعاء
3 أغسطس
الصين فرضت حظر على وارداتها
من سمك الماكريل والمأكولات البحرية
وشوية فاكهة ومأكولات تانية
طبعاً دا كلام فارغ
لأن كل الهتش دا
بيشكل نسبة تافهة جداً
في حجم التبادل التجاري بين البلدين
الصين لو عاوزة تعاقب تايوان بجد
يبقى تفرض حظر على ورادتها
من الرقائق الإلكترونية
وأشباه الموصلات من تايوان
خصوصاً وإن رئيس مجلس إدارة
تي إس إم سي مارك ليو
ومؤسس الشركة موريس تشانغ
الاتنين قابلوا نانسي بيلوسي
وتصوروا معاها بحضور رئيسة تايوان
تساي إنغ وين
بس الصينيين عملوا نفسهم
مش واخدين بالهم
ورفضوا طبعاً إنهم يعاقبوا تي إس إم سي
لأنهم زيهم زي الأمريكان
ما يقدروش يعيشوا من غيرها
وفي نفس الوقت
هم لسه بيحاولوا يقنعوها بأي شكل
إنها ترضى عليهم
وتنتج المعالجات المتقدمة عندهم
علشان يتعلموا منها أصول الشغلانة
بس خلونا نفترض
إن الصين رفعت شعار علي وعلى أعدائي
وقررت رغم كل دا
إنها تسيطر بالقوة على منشآت تي إس إم سي
في تايوان
زي ما الأستاذ شين ويلينغ
كبير الاقتصاديين في مركز الصين
للتبادل الاقتصادي الدولي
CCIEE نصحهم
في الحالة دي هل الصينيين حيبقوا
كدا حطوا إيدهم على الكنز
اللي الكل بيدور عليه؟
وبقى عندهم صناعة أشباه موصلات متقدمة؟
مارك ليو
رئيس مجلس إدارة تي إس إم سي
قال في مقابلة ليه مع سي إن إن
في أوائل أغسطس
إن الصين لو غزت تايوان
ساعتها المصانع التايوانية اللي بتصنع
أكثر الرقائق الإلكترونية تقدماً
في العالم
حتوقف
وحتكون غير قابلة للتشغيل
وقال إن ما فيش حد يقدر يسيطر على
تي إس إم سي بالقوة
تصريحات الراجل دا
تاخدنا لملمح مهم جداً
في صناعة الرقائق الإلكترونية التايوانية
اللي ما لهاش مثيل في العالم
يعني على عكس ما كتير منكم ممكن يتخيل
نقطة قوة التايوانيين في الصناعة دي
واللي بتخليهم راكبين على الكل
مش التكنولوجيا ولا المعدات
ولا الآلات ولا المنشآت الصناعية
اللي بيميز التايوانيين عن غيرهم
هي العقول والخبرات البشرية
اللي بيملكوها في المجال دا
المهندسين اللي واقفين على المكن
المهندسين التايوانين لو قعدوا
وقالوا مش حنشتغل
ما فيش حد لا من أمريكا ولا من الصين
حيعرف يشغل المصانع دي
وينتج نفس الرقائق المتقدمة
بنفس الجودة
علشان كدا الخبراء العسكريين بيتوقعوا
إن الصين لو غزت تايوان
فأول حاجة حتعملها
هي إنها حتؤمن المهندسين اللي شغالين
في صناعة الرقائق الإلكترونية
بحيث ما يصيبهمش أي أذى
لأنها مدركة إن بدون المهندسين دول
المصانع والمكن حيبقوا زي قلتهم
الأمريكان على الناحية التانية بقى
واخدين بالهم من نفس النقطة
في ورقتهم البحيثة اللي نشروها على موقع
الكلية الحربية للجيش الأمريكي
تحت عنوان
عش مكسور
ردع الصين عن غزو تايوان
جاريد ماكيني وبيتر هاريس
اقترحوا على الجيش الأمريكي
إنه يهدد الصين بتدمير منشآت
تي إس إم سي في تايوان
لو حاولت تسيطر عليها بالقوة
وفي نفس الوقت اقترحوا عليه
إنه ينقل بسرعة
المهندسين والخبراء التايوانيين
اللي شغالين في صناعة أشباه الموصلات
من تايوان لأمريكا
المهندسين دول بخبراتهم
يقدروا يبنوا صناعة رقائق
إلكترونية متقدمة في أي بلد في العالم
من الصفر
وبمناسبة كلامنا عن المهندسين التايوانيين
الصين بتحاول من سنين
إنها تجذب أكبر عدد ممكن
من المهندسين التايوانين
من خلال إقناعهم إنهم
يسيبوا شركاتهم
علشان يشتغلوا مع الشركات الصينية
بأضعاف المرتبات اللي بياخدوها
على سبيل المثال
في 2019 و2020
شركتين صينيتين جداد مدعومين
من الحكومة الصينية
نجحوا في إنهم يستقطبوا
أكتر من 100 مهندس ومدير سابق
من شركة تي إس إم سي التايوانية
ودا بحسب مجلة
Nikkei Asian Review
ليه المهندسين دول سابوا تي إس إم سي
اللي بتعتبر أكبر شركة في المجال
وراحوا الصين؟
ببساطة علشان اتعرض عليهم
مرتبات بتعادل ما بين ضعفين
لضعفين ونص المرتبات اللي بياخدوها
من تي إس إم سي
الشيء المدهش بقى
هو إن الصينيين عادة
بيستغنوا عن المهندسين دول وبيرفدوهم
بعد 5 سنين في المتوسط
ودا بعد ما بياخدوا منهم
عصارة خبراتهم
يعني لا مؤاخذة بيحلبوهم
وبعدين بيرموهم
المهندسين دول لما الصينيين بيرفدوهم
ما بيقدروش يرجعوا يشتغلوا
في تايوان تاني
لأن التايوانيين بيعتبروهم ساعتها
خونة ومرتزقة
باعوا بلدهم للصينيين
طبعاً مسألة هجرة الأدمغة
في مجال الرقائق الإلكترونية
بتعتبر مسألة حساسة جداً في تايوان
لأن الهجرة دي بتهدد قدرتهم
على الاحتفاظ بمكانتهم في سوق
الرقائق الإلكترونية
باعتبارهم الدولة الأكثر تقدماً
في المجال
ولو فقدوا الميزة دي
يبقى ما فيش درع سيليكون ولا حاجة
وساعتها تكلفة غزو الصين لتايوان
مش حتبقى كبيرة
زي ما هو حاصل دلوقت
في أبريل 2021
موريس تشانغ مؤسس تي إس إم سي
قال إن صناعة الرقائق الإلكترونية
في تايوان
عاملة كأنها سلسلة جبال مقدسة
بتحمي البلد
بدون التميز في الصناعة دي
جزيرة تايوان حتبقى في خطر
التايوانيين بقى علشان يحموا نفسهم
ويحطوا حد للسرقة الصينية
للعقول التايوانية
راحوا في مايو اللي فات أقروا قانون
بيمنع أي موظف شغال في شركات
رقائق إلكترونية تايوانية
إنه يسافر الصين تحديداً
بدون إذن مسبق من الحكومة
طول ما إنت شغال في الشركات دي
لازم تستأذن من الحكومة التايوانية
قبل ما تسافر الصين
ولو استقلت من الشركة أو ترفدت
حتقعد برضو 3 سنين
بعد مغادرتك للشركة
ما تسافرش للصين غير بإذن
واللي حيخالف حيعرض نفسه للغرامة
أو السجن
المهم نرجع تاني لكلامنا
عن احتمال غزو الصين لتايوان
الصين لو قررت غزو تايوان
لازم تكون حاطة في حسابها
احتمال دخولها في اشتباك عسكري مباشر
مع القوات الأمريكية
المتمركزة في القواعد القريبة من تايوان
ودا بيخلي الصينيين في حيرة
هل يدخلوا تايوان مباشرة
ويجازفوا بإنهم يسيبوا ضهرهم
مكشوف للأمريكان
وللا يضربوا القواعد الأمريكية الأول
بحيث يحيدوها
وبكدا يورطوا نفسهم في مواجهة مباشرة
مع الجيش الأمريكي؟
في الحقيقة أياً كانت الاستراتيجية الصينية
فمش من مصلحة حد أبداً
إن الحرب دي تحصل
ودا سواء أمريكا تورطت فيها بشكل مباشر
أو لا
ودا لأسباب كتير
أولاً الحرب دي حتحصل في واحد
من أكثر طرق الشحن ازدحاماً في العالم
بمجرد ما الاشتباكات تبدأ
ما فيش سفينة تجارية حتعدي
ودي كارثة بالمناسبة
لأن في أول 7 شهور بس من السنة
نصف سفن الحاويات في العالم تقريباً
عبرت مضيق تايوان
دا غير إن حوالي 88%
من أكبر سفن الحاويات في العالم
عبرت المجرى المائي دا
عدم عبور السفن دي
حيتسبب في حالة من الشلل
لحركة التجارة العالمية
مؤسسة راند الأمريكية
بتتوقع إن لو أمريكا دخلت في حرب مع الصين
لمدة سنة واحدة بس
فالناتج المحلي الإجمالي الأمريكي
حينخفض ما بين 5 لـ 10%
والناتج المحلي الإجمالي للصين
حينخفض ما بين 25 لـ 35%
انكماش أكبر اقتصادين في العالم
معناه تورط العالم كله في ركود
ويا سلام بقى لو اليابان
صاحبة تالت أكبر اقتصاد في العالم
تورطت في الصراع دا
ودخلت تساند أمريكا وتايوان
كدا يبقى كملت
مع كامل احترامنا لروسيا وأوكرانيا
والأزمة بتاعتهم
لكن في النهاية الدولتين دول
اقتصادهم ضعيف جداً
بالمقارنة مع الحيتان اللي بنتكلم عليهم
حرب تايوان حتؤدي بشكل مباشر
لانقطاع إمدادات الرقائق الإلكترونية
ومحاصرة الاقتصاد الصيني
اللي الأمريكان مش حيسمحوا له أكيد
إنه يصدر قلم رصاص حتى
ودا لو حصل
حيزعل العالم كله
وأول اللي حيزعلوا إحنا كدول عربية
بنعتمد بشكل كبير على الاستيراد
من الصين
وفي نفس الوقت
اقتصاداتنا مرتبطة بشكل كبير
بالنظام المالي الأمريكي
تأثيرات الحرب الروسية الأوكرانية
اللي إحنا مستحملينها بالعافية دي
حتبقى ولا حاجة جنب الخراب اللي حيتسبب
فيه حرب تايوان
إحنا مال أهلنا بالقصة دي؟
أو ذنبنا إيه؟
إيه علاقتنا بمشاكل الصينيين
مع الأمريكان؟
أنا ما عرفش
عموماً خلونا نتفرج
أنا كدا خلصت كلامي
وكالعادة في نهاية كل حلقة
عندي سؤال لحضراتكم
سؤال حلقة النهار دا مختلف شوية
هل تحبوا نعمل حلقة
نتكلم فيها بالتفصيل
عن التأثيرات المحتملة
لمحاصرة أمريكا للاقتصاد الصيني؟
وهل أمريكا أصلاً
تقدر تحاصر الاقتصاد الصيني
بنفس الطريقة اللي حاصرت بيها
الاقتصاد الروسي؟
لو حابين نعمل الحلقة دي قريب
عرفوني في التعليقات
وفي النهاية يا ريت لو عجبتكم
وحابين تشوفونا تاني
اشتركوا في القناة
واستنونا في حلقات جديدة بإذن الله
سلام
