من حوالي 21 سنة
وتحديداً في يناير 2001
الرئيس الفرنسي جاك شيراك
سافر للعاصمة الكاميرونية ياوندي
علشان يحضر القمة الفرنسية الأفريقية
المهم وهو هناك
الأسقفية الفرنسية في فرنسا
كانت متضايقة من الزيارة بتاعته
فطلعت بيان تهزأه فيه بالأدب
وقالت فيه
يا جماعة
المفروض إن الرئيس الفرنسي
ينأى بنفسه عن الأنظمة الأفريقية
وما يتعاملش معاها
لأن دول ناس بيعملوا حاجات
لا تتوافق مع قيم الجمهورية الفرنسية العريقة
"جاك شيراك"
أول ما قرأ البيان دا اتعصب
وبعد ساعات من صدور البيان
الصحفيين الموجودين في مقر انعقاد
القمة في الكاميرون
تفاجؤوا بإن الرئيس الفرنسي
خارج لهم قرب نص الليل
وهو ماسك في إيده قزازة بيرة
علشان يتكلم معاهم
ويعلق بشكل غير مباشر على بيان الأسقفية
شيراك قال نصاً للصحفيين
"إحنا قعدنا نستنزف أفريقيا"
لمدة أربع قرون ونص..
الناس دي إحنا نهبنا المواد الخام بتاعتهم
ودمرنا ثقافتهم
ودالوقت بنسرق أفضل عقولهم
من خلال المنح الدراسية اللي بنديها لهم
وفي الآخر
قلنا الأفارقة دول ما ينفعوش في حاجة
 وأفريقيا دي منطقة تعيسة
ما فيهاش نخب أو عقول محترمة
وبعدما اغتنينا على حسابهم
"جينا نديهم دروس"
طبعاً التصريحات دي كانت مفاجأة
 لكل اللي سمعها
 ودا مش لأن اللي اتقال دا جديد
لا
المفاجأة كانت في هوية اللي قال الكلام دا
رئيس فرنسا
مش عارف تعرفه واللا لا
بس أفريقيا
هي القارة الأغنى في العالم بالموارد الطبيعية
ولكنها في نفس الوقت
أفقر قارة من حيث مستويات المعيشة
واحد من أهم أسباب فقر وجزء كبير
من القارة تعيسة الحظ دي
هما الفرنسيين
فرنسا لحد النهار دا
مسيطرة على اقتصادات 15 دولة أفريقية
الـ 15 دولة دول على الورق
دول مستقلة
لكن في الواقع أمرها مش في إيدها
 وبيتم استنزافها اقتصادياً من قبل فرنسا
مليارات الدولارات بتتحول بصفة دورية
من الدول دي
 للخزانة الفرنسية بمنتهى الشياكة
قانوناً
نص الفلوس اللي بتدخل الدول دي
لازم تتبعت فرنسا
الفرنسيين بيسرقوا الأفارقة
وبيسيطروا على اقتصادهم بطرق جهنمية
أتحدى إن أي حد فيكم
سمع عن حاجة شبهها قبل كدا
ودا ببساطة لأن مفيش كدا
دا "سيستم" غريب جداً
واللي بيحاول من القادة الأفارقة
إنه يخرج بلده برا "السيستم"دا
 آخرته وحشة
فيه رؤساء ووزراء
اتقتلوا بس
علشان يبقى الوضع كما هو عليه
بدون ما أطول عليكم خلينا نبدأ الحلقة
ويا ريت تركزوا معايا
لأن الحلقة دي فيها تفاصيل وأسماء كتير جداً
ولكن قبل ما أبدأ
حابب بس أفكركم
إن أنا أشرف إبراهيم
ودا المخبر الاقتصادي+
بعد ما الحرب العالمية التانية خلصت
فرنسا اللي أخدت على دماغها جامد
في الحرب من الألمان تحديداً
ما كانتش قادرة تحكم سيطرتها بشكل كامل
على مستعمراتها في قارة أفريقيا
باريس ساعتها أدركت إنها لازم تدي مستعمراتها
قدر من الاستقلالية ولو على الورق
كدا وكدا يعني
المهم في السياق دا
صدر المرسوم رقم 0136 لسنة 45 
بتوقيع من رئيس الحكومة الفرنسية
المؤقتة وقتها
الجنرال شارل ديغول
ووزير المالية رينيه بليفن
ووزير المستعمرات جاك سوستيل
بموجب القرار دا
تم إنشاء عملة جديدة
 للمستعمرات الفرنسية في أفريقيا
اسمها "CFA Franc" 
كلمة فرنك انتوا عارفينها
اسم العملة الفرنسية
الـ"CFA" بقى
هي اختصار للحروف الأولى
من التلات كلمات دول
"Colonies françaises d'Afrique"
أو المستعمرات الفرنسية في أفريقيا
القرار دا كان بيأثر على عدد كبير
 من المستعمرات الموجودة في منطقة
الفرنك الفرنسي
اللي تم تأسيسها سنة 1939
ومنطقة الفرنك دي
كانت بتضم كل المستعمرات
اللي بتتعامل بالعملات الفرنسية
وكان من ضمنها دول عربية بالمناسبة
زي تونس والمغرب والجزائر
اللي كانوا بيتعاملوا بالفرنك
لكن تونس خرجت من منطقة الفرنك
سنة 1958
وغينيا خرجت سنة 1959
والمغرب خرجت بعدها سنة 1960
وبعدين الجزائر حصلتها سنة 1964
وفي سنة 1973
موريتانيا ومدغشقر خرجوا سوا
كل الدول دي بقى ليها عملاتها الخاصة
اللي بتصدرها بنفسها وبتتحكم فيها
ودا على عكس الحاصل في الدول الأفريقية
اللي فضلت تتعامل لحد النهار دا
بالـ"CFA Franc"
الـ"CFA Franc" أو الفرنك الأفريقي
هو على الورق عملة أفريقية
لكنه في الحقيقة
العلاقة الوحيدة اللي بين العملة دي
وبين أفريقيا
هي اسمها
أكثر من كدا مفيش
وحشرح لك إزاي
بس خليني الأول أوضح لك نقطة مهمة جداً
الفرنسيين عملوا من الـ"CFA Franc"
أو خلينا نقول الفرنك الأفريقي
علشان نسهل على بعض
عملوا منه نسختين
النسختين بيتم تداولهم النهار دا
من قبل 14 دولة أفريقية
بيمثلوا منطقتين اقتصاديتين في أفريقيا
النسخة الأولى بيتم تداولها في
الاتحاد الاقتصادي والنقدي لغرب أفريقيا
ودا بيضم 8 دول
هي بنين
وبوركينا فاسو
وكوت ديفوار
وغينيا بيساو
ومالي
والنيجر
والسنغال
وتوغو
أما النسخة التانية من الفرنك الأفريقي
فتخص الاتحاد النقدي لوسط أفريقيا
ودا بيضم الكاميرون
والكونغو
والغابون
وأفريقيا الوسطى
وتشاد
وغينيا الاستوائية
النسختين دول اسمهم واحد
وهو "CFA Franc"
فيه بقى عملة كمان ارتبطت بالفرنك الفرنسي
بس بقى ليها اسم مختلف
وهي فرنك جزر القمر
العملة الرسمية لجزر القمر النهار دا
بس على الرغم من إن العملات دي
هي العملات الرسمية للـ15 دولة
اللي أنا ذكرتهم من شوية
إلا إن الدول دي مش هي بتصدر العملات دي
اللي بيصدرها وبيطبعها هي فرنسا
يعني "Banknote" أو الأوراق النقدية
من النسختين بتوع الفرنك الأفريقي
ومعاهم فرنك جزر القمر
بيتم طباعتهم في المطبعة التابعة
 للبنك المركزي الفرنسي
في منطقة "شامالير" الموجودة في وسط فرنسا
أما العملات المعدنية
فبيتم سكها في دار سك العملة في باريس
المهم الفرنسيين
أول ما أصدروا الفرنك الأفريقي
قالوا للأفارقة
 يا جماعة التعاون النقدي ما بينا وبينكم
حتحكمه أربع مبادئ أساسية
المبدأ الأول هو سعر الصرف الثابت
الفرنسيين ربطوا الفرنك الأفريقي
 بالفرنك الفرنسي
يعني ثبتوا سعر صرفه قصاده
الشيء المدهش بقى
هو إنهم في البداية خالص
خلوا الفرنك الأفريقي
بيعادل 1.7 فرنك فرنسي
يعني خلوه أغلى من عملتهم
طب هما عملوا كدا ليه؟
أكيد مش عشان هما ناس طيبين
باختصار رفع قيمة الفرنك الأفريقي
 للمستوى دا
كان في مصلحة فرنسا
وفي نفس الوقت
كان ضد مصالح الدول الأفريقية نفسها
الفرنك الأفريقي لما قيمته بقت عالية
قدام الفرنك الفرنسي
المنتجات الفرنسية بقت أرخص
بالنسبة للأفارقة
فبقوا أكثر إقبالاً عليها
وبدأوا ينفضوا للإنتاج المحلي
في نفس الوقت
 الفرنك الأفريقي لما قيمته تكون عالية
 الصادرات بتاعة الدول الأفريقية حتبقى غالية
بالنسبة لباقي دول العالم
اللي حتفضل إنها تشتري من دول تانية
عملاتها أرخص
وساعتها الأفارقة
مش حيبقى قدامهم حل لتصريف بضاعتهم
غير عن طريق فرنسا
ودا حيصب طبعاً في صالح الاقتصاد الفرنسي
المهم
فضل الفرنك الأفريقي
مربوط بالفرنك الفرنسي لحد سنة 1999
لما فرنسا دخلت منطقة اليورو
من اللحظة دي بدأ ربط الفرنك الأفريقي
ومعاه فرنك جزر القمر باليورو
الفرنك الأفريقي النهار دا
سعر صرفه الثابت قدام اليورو
بيعادل 655.95 فرنك أفريقي
لكل واحد يورو
أما فرنك جزر القمر
فسعر صرفه متثبت عند 491.96 فرنك
 لكل واحد يورو
نسيب دا بقى ونيجي لتاني مبدأ
بيحكم التعاون النقدي بين فرنسا
ودول منطقة الفرنك الأفريقي
وإحنا بنتكلم عن حاجة الفرنسيين بيسموها
"مركزية احتياطيات النقد الأجنبي"
الفرنسيين ألزموا الدول الأفريقية
اللي بتتعامل بالفرنك
 إنهم يبعتوا كل احتياطياتهم من النقد الأجنبي
 لفرنسا
أي نقد أجنبي يخش البلد متشيلهوش عندكم
ابعتوه لنا فرنسا
وسيب بس عندك كم صغير كدا
من النقد الأجنبي كسيولة تمشي بيها
العمليات اليومية للبنوك وتغطي التزاماتك
لصندوق النقد الدولي
الفرنسيين كتر خيرهم جم في أوائل السبعينيات
وقاموا منزلين نسبة الاحتياطيات النقدية
اللازم تحويلها لفرنسا من 100% لـ 65%
وبعدين في سنة 2005
قللوا النسبة لـ 50% لدول غرب أفريقيا
وفي 2007 قللوا النسبة برضو لـ50%
لدول وسط أفريقيا
ومن ساعتها لحد النهار دا
والدول الأفريقية اللي بتتعامل
 بالفرنك الأفريقي
ملزمة بإيداع 50% من احتياطياتها
من النقد الأجنبي في فرنسا
الفلوس دي بتتحط في حساب تابع
لدائرة الخزانة
في وزارة الاقتصاد والمالية الفرنسية
اسمه "operations account"
أو حساب العمليات
إحنا عندنا في منطقة الفرنك الأفريقي
 فيه 3 بنوك مركزية
البنك المركزي لدول غرب أفريقيا
والبنك المركزي لدول وسط أفريقيا
والبنك المركزي لجزر القمر
كل بنك مركزي من التلاتة دول
له حساب عمليات خاص به
عند الخزانة الفرنسية
ومطلوب من كل واحد فيهم
يحط في الحساب دا
الجزء الإلزامي المتفق عليه
من احتياطياته النقدية
واحد حيقول لي
طب هما الفرنسيين حيعرفوا منين
إذا كانت الفلوس المودعة في حساب العمليات
هي فعلاً نص الاحتياطيات
اللي الدول الأفريقية بتمتلكها وللا أقل؟
مش ممكن الأفارقة يخموا؟
أقول لك وهي دي حاجة برضو
 تفوت الفرنسيين
دا مستحيل يحصل لسببين
السبب الأول هو إن الأفارقة ملزمين
بإطلاع الفرنسيين على تفاصيل احتياطياتهم
أول بأول
خد عندك مثلاً البنك المركزي
لدول وسط أفريقيا
البنك دا ملزم يومياً
بأنه يبعت تقرير مفصل للخزانة الفرنسية
بيوضح فيه أي جديد بخصوص احتياطياته
من النقد الأجنبي
 ولو اتضح مثلاً إن نسبة الاحتياطيات
الموجودة في فرنسا
 قلت عن الـ 50% من الإجمالي
البنك لازم يعمل تحويل لفرنسا في أسرع وقت
بالفرق علشان يضبط الميزان
وعلشان تفهم الصورة بشكل أفضل
خليني أضرب لك مثال
لو قلنا البنك المركزي لدول غرب أفريقيا
احتياطياته الإجمالية 50 مليار يورو
يبقى في الحالة دي نص الفلوس
أو 25 مليار يورو
لازم يكونوا موجودين في حساب العمليات
في الخزانة الفرنسية
طب لو الفلوس اللي البنك شايلها
في حساب العمليات 24 مليار يورو بس
يعني أقل من النص
والبنك المركزي
ما رفعهاش للنسبة الإلزامية لأي سبب
إيه اللي حيحصل ساعتها؟
ولا أي حاجة خالص
الفرنسيين قالوا لك
بالنسبة لنا
إنت كدا مديون بالمليار يورو الفرق دا
يعني كأنك سالفه مننا
وبالتالي حندفعك عليه فوائد
لحد ما تحوله لنا
يعني بيدفعوا الأفارقة فوائد
على الفلوس بتاعتهم هما
نصبوا عليّ وشحتوني فلوسي
حرفياً
السبب التاني بقى اللي بيصعب على الأفارقة
خداع الفرنسيين
هو إن الفرنسيين معينين عيون تبعهم
في البنوك المركزية التلاتة بتاعة الـ15 دولة
يعني مجالس الإدارات ولجان السياسة النقدية
في البنك المركزي لدول وسط أفريقيا
والبنك المركزي لدول غرب أفريقيا
والبنك المركزي لجزر القمر
فيهم أعضاء فرنسيين
 الوضع دا
مستحيل تلاقيه في أي دولة تانية في العالم
يعني مستحيل تلاقي في لجنة السياسة النقدية
الخاصة بالبنك المركزي المصري مثلاً
عضو غير مصري
وعمرك ما حتلاقي في اللجنة الفدرالية
للسوق المفتوحة في أمريكا
عضو غير أمريكي
مستحيل
ودا ببساطة
لأن إدارة السياسة النقدية
عمل سيادي وحساس جداً
وخد دي كمان
الأعضاء الفرنسيين الموجودين النهار دا
في البنوك المركزية التلاتة
مش موجودين بس علشان يراقبوا
لا
دول أصحاب قرار
الناس دي لها حق التصويت
ومش ممكن الأفارقة ياخدوا قرار مهم
يخص سياستهم النقدية
 بدون موافقتهم
طب إيه هو المنطق ورا إصرار فرنسا
على الاحتفاظ بنص الاحتياطيات الأجنبية
لدول الفرنك؟
السؤال دا ياخدنا للمبدأ التالت
اللي بيحكم التعاون النقدي العجيب دا
وهو قابلية التحويل الحر للعملة
الفرنسيين يا سيدي بيقولوا للدول الأعضاء
في منطقة الفرنك
إحنا بنضمن لكم ضمان غير محدود
تحويل العملات بتاعتكم
للعملة بتاعتنا
اللي هي كانت الفرنك الفرنسي
وبقت دالوقت اليورو
ودا في أي وقت وبأي كمية
يعني لو معاكم مليار فرنك أفريقي
وعايزين تبدلوه بيورو في أي وقت
إحنا حناخد منكم الفرنكات الأفريقية
وهنديلكم بدالها يورو بمنتهى السلاسة
والفلوس اللي إحنا بنحجزها دي
من الاحتياطيات بتاعتكم
بنحجزها علشان تبقى ضمان
وغطاء للتحويلات دي
وطبعاً دا كلام فارغ لسببين
أولاً لو جينا نبص على قوانين الموازنة الفرنسية
في 2016 و2017 و2018 كمثال
علشان نعرف المبلغ المرصود
من الخزانة الفرنسية
كضمان لقابلية تحويل الفرنك الأفريقي
وفرنك جزر القمر ليورو
تخيلوا حنلاقيهم راصدين كم؟
صفر
ولا يورو واحد
ثانياً بقى
المفروض على حسب كلام الفرنسيين
الجهة اللي بتضمن قابلية
 تحويل الفرنك الأفريقي ليورو
هي إدارة الخزانة التابعة
 لوزارة الاقتصاد والمالية الفرنسية
بس واقعياً بقى
لا إدارة الخزانة ولا وزارة المالية
بيملكوا السلطة اللي تخول لهم
تقديم ضمان من النوع دا
أمال مين اللي بيملك دا؟
البنك المركزي الفرنسي
والبنك دا غير إنه مستقل
 عن الحكومة الفرنسية
فهو في النهاية عضو
 في البنك المركزي الأوروبي
وملتزم بسياساته
وبالتالي دايرة الخزانة الفرنسية
بتوعد الأفارقة بحاجة متملكهاش
يعني من الآخر كدا
كلام الفرنسيين على مسألة
الضمان غير المحدود
لتحويل الفرنك الأفريقي ليورو
معظمه كذب وتدليس
ويمكن مفيش أدل على دا من حقيقة
إن قيمة الفرنك الأفريقي انخفضت 4 مرات
لأن فرنسا ما قامتش بدورها
كضامن لقيمة الفرنك زي ما بتقول
وبالمناسبة بحجة الضمان دي
برضو الفرنسيين حاطين إيدهم
على احتياطيات أفريقيا من الذهب
يعني على سبيل المثال
%90 من احتياطيات الذهب
بتاعة البنك المركزي لدول غرب أفريقيا
موجودة في بنك فرنسا
بنتكلم على أكتر من 36 طن ذهب
وفقاً للأرقام بتاعة 2017
لو بصيت على العالم كله
حنلاقي إن الأغلبية الكاسحة
من البنوك المركزية
بتحتفظ باحتياطياتها من الذهب بالذات
في مواقع حصينة على أراضيها
مفيش دولة كبيرة شايلة الذهب بتاعها برا
الرئيس الفرنسي "إيمانويل ماكرون"
كان في نوفمبر 2017
بيزور بوركينا فاسو
اللي هي واحدة من دول غرب أفريقيا
المهم أثناء الزيارة
 قابل مجموعة من الطلبة هناك
فواحد من الطلبة قام وسأله
الذهب بتاعنا فين يا ماكرون؟
ماكرون ساعتها رد وقال
لو فيه شخص واحد بس يقدر يقول لي
الذهب بتاع بوركينا فاسو
موجود فين في باريس
فأنا كلي آذان صاغية
فيش حاجة اسمها كدا يا جماعة
خلونا نتكلم جد
لحد هنا انتهى كلام ماكرون
طبعاً ماكرون بيحور
وتعمد إنه يجاوب إجابة
لا فيها نفي ولا تأكيد
واتهرب من السؤال المحرج دا بذكاء
لكنه في الآخر
ميقدرش ينكر إن الذهب الأفريقي
موجود عندهم
لأن دي حقيقة
المشكلة الأكبر بقى
في موضوع قابلية الفرنك الأفريقي للتحويل
هي إن العملة الوحيدة اللي ممكن
يتحول لها الفرنك الأفريقي
هي اليورو
والتحويل دا
لازم يتم تحت إشراف الخزانة الفرنسية
ودا شيء غريب جداً
لأنه عكس كل حاجة إحنا نعرفها
يعني على سبيل المثال
إنت دالوقت راجل سعودي بتزور مصر
ومعاك ريال
ببساطة تقدر تدخل أي بنك أو شركة صرافة
تبدل الريال بالجنيه بمنتهى السلاسة
على العكس بقى
لو إنت راجل سنغالي
والعملة اللي معاك هي الفرنك الأفريقي
في الحالة دي
إنت حرفياً ما قدامكش غير إنك
تبلها وتشرب ميتها
العملة دي ملهاش لازمة
غير في منطقة إصدارها
ملهاش لازمة حتى في فرنسا اللي بتُصدرها
لو رحت بالورقة دي لمكتب صرافة في فرنسا
حيقولوا لك روح العب بعيد
طب هو مش الفرنك مربوط باليورو
يعني إيه اللي يمنع إن أي بنك مثلاً
ياخدها ويديني يورو؟
حقول لك ببساطة
الورقة اللي في إيدك دي
مش معترف بيها عالمياً
خارج منطقتك الاقتصادية
وعلشان تصرفها
مفيش قدامك غير إنك تديها
للبنوك المحلية في السنغال
أو باقي دول الاتحاد الاقتصادي
لدول غرب أفريقيا
واللي حتاخدها منك
وتحولها للبنك المركزي
بتاع المنطقة الاقتصادية
وبعدين لباريس
مفيش طريقة غير كدا
وخد دي كمان
لو تفتكر في بداية الحلقة
أنا كنت قلت إن فيه نسختين
من الفرنك الأفريقي أو الـ "CFA Franc"
واحدة تخص دول غرب أفريقيا
والتانية دول وسط أفريقيا
النسختين دول بقى
ما ينفعش واحدة منهم تتحول للتانية
بشكل مباشر
لازم تتحول ليورو الأول
عن طريق الخزانة الفرنسية
وبعدين اليورو دا
يتم تحويله للنسخة التانية من الفرنك
باختصار
كل المعاملات النقدية والمالية والتجارية
اللي تخص الدول الأفريقية الـ15
لازم تمر من باريس
يعني على سبيل المثال
 لو افترضنا إن أنا راجل تاجر كاكاو
وعايش في كوت ديفوار
رحت بعت شحنة كاكاو بـ 10 مليون دولار
 لعميل في الصين
فلوسي اللي هما الـ 10 مليون دولار
علشان آخدهم حتمر بلفة كبيرة
العشرة مليون دولار حيخرجوا
من حساب المشتري في الصين
حيرحوا فرنسا
والفرنسيين حياخدوا الدولارات
بعدين حيزودوا الرصيد بتاع البنك المركزي
لدول غرب أفريقيا
اللي كوت ديفوار عضو فيه
 بما يعادل ال10 مليون دولار
ولكن باليورو
يعني حيزودوا رصيد البنك المركزي
9 مليون يورو مثلاً
بعد كدا
البنك المركزي لغرب أفريقيا
حيبعت إشارة للبنك بتاعي أنا في كوت ديفوار
حيقول له فيها
مستر أشرف دروجبا
جاله تحويل بـ9 مليون يورو
اديله ما يعادلهم بالفرنك الأفريقي
أنا أخدت الفرنك
والفرنسيين معاهم الدولارات
عملة صعبة ببلاش
وبدون أي مجهود
وفي نفس الوقت فرنسا بتوفر عملة صعبة
لأن الفرنسيين عاملين اتفاقات
اقتصادية مجحفة
مع دول منطقة الفرنك
تسمح لها بالوصول لكنوز أفريقيا
من الموارد الطبيعية
ودافع تمنها من خلال ضغطة زرار على الكمبيوتر
ببساطة فرنسا حتشتري نفط مثلاً من مالي
ب100 مليون دولار
النفط معروف إنه بيتباع في السوق بالدولار
بس فرنسا مش حتدفع دولار ولا غيره
كل اللي حتعمله
هي إنها حتروح على إدارة الخزانة بتاعتها
وحتزود حساب العمليات بتاع البنك المركزي
 لدول غرب أفريقيا
اللي منها مالي بالمبلغ دا
والبنك المركزي حيحول لمالي فرنكات
بس كدا
الدولة الوحيدة في العالم
اللي بتعرف تعمل الحركة الجهنمية دي
لحد النهار دا
هي فرنسا
ومحصلة كل دا
هو حرمان الدول الأفريقية
من مصادر تمويلية كبيرة
الدول الأفريقية الـ15
اللي بتمتلك احتياطيات
بعشرات المليارات من الدولارات
في الخزانة الفرنسية
بتضطر إنها متقربش من فلوسها في فرنسا
وتروح تستلف من الخارج
بأسعار فايدة عالية
الديون
إلى جانب الاحتياطيات الموجودة في فرنسا
إلى جانب عدم امتلاك عملة وطنية
إلى جانب عدم استقلال السياسة النقدية
إلى جانب الفساد
هما أهم أسباب ضياع فرص التنمية
على الدول الـ15
وانتشار الفقر فيها في آخر 75 سنة
الوضع دا يرضي مين؟
خلال الـ75 سنة دول
فيه قادة أفارقة كتير
وقفوا ضد النظام النقدي
اللي بتفرضه فرنسا
وكان أول واحد حاول يتحدى الـ"CFA franc"
كان هو رئيس غينيا السابق
"أحمد سيكو توري"
في 28 سبتمبر
الراجل عمل استفتاء سأل فيه الشعب الغيني
تحبوا تنضموا لمنطقة الفرنك الفرنسي
وللا لا؟
%95 من الشعب قال لا
يغور الـ"CFA franc"
عاوزين يبقى لنا العملة بتاعتنا
زي باقي الدول المحترمة
وبالفعل غينيا انسحبت من منطقة الفرنك
وعملت بنك مركزي خاص بيها
وعملت لنفسها عملة
الفرنسيين طبعاً معجبهمش الكلام
فأمروا بتنفيذ عملية استخباراتية سرية
ضد غينيا ورئيسها
اسمها "العملية برسيل"
هدفها
زعزعة استقرار غينيا
علشان تبقى عبرة للدول الأفريقية التانية
اللي ممكن تفكر في التخلي عن الفرنك
لو حابين نحكي تفاصيل العملية دي
في حلقة لوحدها
عرفوني في التعليقات
بعد"أحمد توري"
جه "توماس سانكارا" رئيس بوركينا فاسو
هاجم هو كمان الفرنك
والهيمنة الفرنسية على الاقتصادات الأفريقية
وبالأخص الاقتصاد البوركيني
في خطاب قدام الجمعية العامة للأمم المتحدة
سنة 1984
ولكن الراجل ملحقش يعمل حاجة
لأنه اتقتل بالرصاص
 في أكتوبر 1987
ودا بالضبط هو اللي حصل
مع "سيلفانوس أوليمبيو"
الرئيس السابق لتوغو
في ديسمبر 1962
أوليمبيو أصدر قانون بإنشاء بنك مركزي
خاص بتوغو
وإصدار عملة وطنية جديدة
علشان البلد تتعامل بيها
بدل الـ"CFA franc" بتاع فرنسا
الكلام دا كان يوم 12 ديسمبر تحديداً
بنفس اليوم الساعة 11 بالليل
أوليمبيو اتخطف من مقر إقامته
وبعدها بـ8 ساعات
وتحديداً الساعة سبعة وربع
صباح يوم 13 يناير 1962
اتضرب بالنار
وجثته ترمت قدام بوابة السفارة الأمريكية
 في توغو
توغو فين بقى النهار دا؟
لسه عضو في منطقة الفرنك
مؤخراً فيه كلام عن عملة جديدة
الدول الأفريقية بتسعى لتبنيها
بدل الـ"CFA franc"
اسمها "ECO"
العملة دي إصدارها اتأجل أكتر من مرة
وآخر تأجيل كان لسنة 2027
ممكن أبقى أحكي لكم قصتها بعدين
وبمناسبة العملة الجديدة دي
عندي سؤال لحضراتكم
الرئيس الفرنسي إيمانويل ماكرون
بينظر ليه طول الوقت
على إنه واحد من أبرز القادة الليبراليين
في أوروبا
سؤالي بقى
هل ممكن ماكرون
يسمح للدول الأفريقية
بالانفصال عن منطقة الفرنك
وامتلاك عملة خاصة
واستراداد احتياطياتها الموجودة في فرنسا؟
حتابع كل إجاباتكم في التعليقات
وفي النهاية لو عجبتك الحلقة
 وحابب تشوفنا تاني
اشترك في القناة
واستنانا في حلقات جديدة بإذن الله
سلام
