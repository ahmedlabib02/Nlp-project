راجل وواحدة ست
الاتنين المحترمين دول طلعوا في شهر سبتمبر
قالوا كلمتين 2 عملوا حريقة ضخمة
في الاقتصاد البريطاني
خلت مسؤولي البنك المركزي البريطاني
يشدوا في شعورهم
ويتدخلوا فوراً علشان يطفوا الحريقة دي
قبل ما الاقتصاد البريطاني يروح فيها
يوم الأربع 28 سبتمبر
بنك إنكلترا فاجأ العالم كله بإعلانه إنه
هيبدأ يشغل المطابع بتاعته تاني وهيطبع
عشرات المليارات من الجنيه الإسترليني
ويضخها في السوق بسرعة في صورة
مشتريات لسندات الحكومة البريطانية
البنك قال في بيانه الأول إن عمليات شرا
السندات هتكون بأي نطاق ضروري
يعني ما لهاش سقف
وبعدين رجع وضح إنه عنده استعداد لطباعة
65 مليار إسترليني هيتم إنفاقهم على
شرا السندات الحكومية في أقل من
أسبوعين بس علشان يضبط السوق
التحرك السريع والمفاجئ اللي حصل
من البنك المركزي كان محاولة منه لإنقاذ
بريطانيا من الدخول في أزمة مالية عنيفة
بعدما رئيسة الوزراء البريطانية
ومستشار الخزانة في حكومتها كشفوا عن خطة
اقتصادية عجيبة خوفت السوق كله على
مستقبل الاقتصاد البريطاني
وتسببت في انهيار الإسترليني لمستويات
غير مسبوقة
الإسترليني اللي كان في 2007 بـ 2 دولار
أمريكي قرب النهار دا من التعادل مع الدولار
الاقتصاد البريطاني حالياً واقع في أزمة
عجيبة مش متعودين نشوفها
في الاقتصادات المتقدمة
ببساطة الحكومة الجديدة اللي لسه ماسكة
البلد في بداية سبتمبر اللي فات عاوزة
تاخد الاقتصاد في سكة
والبنك المركزي على الناحية التانية
عاوز يودي الاقتصاد في سكة تانية
والسكتين متعارضتين تماماً
ما هو يا نمشي يمين
يا شمال
ودا يخليك تسأل
هو إيه الحكاية؟
إيه اللي بيحصل بالضبط في بريطانيا؟
إيه هي تفاصيل الخطة الاقتصادية اللي كان
المفروض تطلع البلد خطوة لقدام
رجعتها 100 لورا؟
ليه السوق خايف من الخطة وخبراء
شافوها غبية؟
وإزاي فلوس المعاشات بتاعة البريطانيين
كانت هتضيع وهتروح في شربة ماية؟
والسؤال الأهم بقى
إزاي رئيسة الوزراء البريطانية ضحت بوزير
المالية في آخر لحظة علشان تنقذ نفسها؟
وليه تراجعت في خطوة مذلة سياسياً
عن جزء كبير من خطتها رغم إنها كانت
حالفة يمين طلاق ما ترجع فيه؟
دا جزء من اللي هندردش فيه مع بعض
في حلقة النهار دا
أنا أشرف إبراهيم ودا المخبر الاقتصادي+
في 6 سبتمبر اللي فات زعيمة حزب
المحافظين البريطاني السيدة ليز تراس
قابلت ملكة بريطانيا الراحلة إليزابيث التانية
في قلعة بالمورال في أسكتلندا علشان
تكتمل مراسم تنصيبها كرئيسة لوزراء
بريطانيا
 تراس مسكت الحكومة في ظروف صعبة جداً
البلد لسه ما فاقتش من آثار أزمة كورونا
وبتحاول تتماسك قدام تبعات الحرب الروسية
الأوكرانية اللي شقلبت أحوال سوق الطاقة
وضغطت على القوة الشرائية للبريطانيين
اللي عانوا في يوليو اللي فات من تضخم
ما شافوش زيه من 40 سنة
ودا طبعاً غير سياسات الفدرالي الأمريكي
الله يهده
اللي شغال رفع في أسعار الفايدة
من مارس اللي فات
لكن برغم كدا الناس كانت مستبشرة خير
بـ ليز تراس لأنها معروف عنها إنها
شخصيتها قوية وما بتتهزش بسهولة لدرجة
إن البعض شبهها بمارجريت تاتشر
المرأة الحديدية اللي لا تزال لحد النهار دا
واحدة من أشهر السياسيين مش في تاريخ
بريطانيا بس وإنما تاريخ أوروبا كلها
المهم دلوقت كفاية كلام
إحنا عاوزين أفعال
السوق كان مستني تراس ترمي بياضها
وتكشف ورقها
وتقول للناس هتعدل المايلة إزاي
وبالفعل تراس كشفت خطتها بعدما
يقرب من أسبوعين ونص من توليها لمنصبها
ولسان حال السوق من ساعة ما كشفت
خطتها ولحد النهار دا يا ريتني ما سألت
 يا ريتها ما كشفت الخطة وفضلت متغطية
في 23 سبتمبر اللي فات السيد
كواسي كوارتنغ مستشار الخزانة البريطاني
اللي نقدر نقول عليه وزير مالية بريطانيا
وقف قدام أعضاء البرلمان البريطاني
وقعد يخطب فيهم أقل من 30 دقيقة بشوية
يشرح لهم فيها الخطة المالية العبقرية
اللي اتفق عليها هو ورئيسة الحكومة
الخطة المالية اللي كوارتنغ وصفها بإنها
نهج جديد لعصر جديد أطلق عليها اسم
Mini Budget
أو ميزانية مصغرة
لحد هنا الدنيا تمام
الخطة اسمها مبشر
ميني
يعني حاجة صغيرة وما تزعلش حد
المهم يا سيدي مستشار الخزانة المحترم
يخلص عرض الـ Mini Budget
من هنا
والسوق يتقلب من هنا
وكله يجري حوالين بعضه وما حدش
فاهم الحكومة عملت الخطة بالشكل
العجيب دا ليه؟
إيه اللي رئيسة الوزراء ومستشار الخزانة
شايفينه العالم كله مش شايفه
طبعاً هتسألني هو قال إيه بالضبط؟
أو إيه هي تفاصيل الخطة اللي ربكت الدنيا
أنا عشان راجل جدع هقول لك
أول حاجة شملتها الخطة دي هي إنفاق
60 مليار إسترليني في الـ 6 شهور
اللي بيبدؤوا في أكتوبر 2022
لدعم فواتير الطاقة بالنسبة للأسر والشركات
من خلال فرض سقف سعري
لأسعار الطاقة
والدعم للكل بغض النظر مستحق أو لا
دا سقف سعري هيطبق على الجميع
الناس دي مزاجها رايق وبتضحي
وعاوزة تروق على الشعب كله
طب إيه تاني؟
خد بقى التفصيلة اللي جننت السوق
الحكومة هتنفذ تخفيضات ضريبية
قيمتها 45 مليار إسترليني
على مدار 5 سنين
ودي أكبر خطة تخفيض ضريبي
تشوفها بريطانيا من 50 سنة
بصوا يا جماعة
في إنكلترا ضريبة الدخل الأساسية
قيمتها 20%
ودي بتتفرض على الناس اللي بتكسب
ما بين 12 ألف و571 جنيه إسترليني
في السنة
و50 ألف 270 جنيه إسترليني في السنة
أما بقى لو دخلك بيتراوح ما بين
50 ألف و271 جنيه إسترليني
و150 ألف إسترليني في السنة
فساعتها الضريبة المفروضة عليك
هتكون 40%
بعدها تيجي الشريحة التالتة والأعلى
واللي تخص الجماعة اللي بيكسبوا أكتر
من 150 ألف إسترليني في السنة
والناس دي بتدفع ضريبة قيمتها 45%
دا هو وضع ضرايب الدخل قبل الخطة
بتاعة تراس وكوارتنغ
التعديل فين بقى؟
أو هما عاوزين يخفضوا الضرايب
على مين بالضبط؟
قال لك معدل ضريبة الدخل اللي بنفرضها
على الشريحة الأدنى هنقللها
من 20% لـ 19%
بس كدا؟
قال لك لا
أعلى شريحة ضريبية اللي هي الـ 45%
اللي بتتفرض على الجماعة المقتدرين
اللي بيكسبوا أكتر من 150 ألف إسترليني
في السنة هنلغيها خالص
الناس دي من هنا ورايح هتخضع لمعدل
الضريبة المتوسط اللي يخص الجماعة
اللي بيكسبوا أكتر من 50 ألف إسترليني
يعني هو كدا بيخفض الضرايب للشريحة
الأغنى في البلد واللي بالتأكيد مش بحاجة
للدعم أو للتخفيض دا
الخطة الضريبية برضو اشتملت على حاجة
مهمة جداً
ضريبة الشركات في بريطانيا كان المفروض
إنها تزيد السنة الجاية وتوصل لـ 25%
الزيادة دي الخطة لغتها وقالوا هنخلي
ضريبة الشركات زي ما هي عند 19%
براحتك
عاوز تخفض الضرايب عيش
بس مولها
الكارثة بقى هي إن الخطة الضريبية دي
Unfunded
يعني غير ممولة
 يعني بالبلدي كدا الحكومة البريطانية
ما معهاش بديل للـ 45 مليار إسترليني
اللي هتستغنى عنهم من حصيلتها الضريبية
لفئات أغلبها غير مستحق
وعلشان تمول الخطة دي طبعاً
ما قدامهاش غير السلف
الفكرة اللي قايمة عليها الخطة بتاعة
تراس وكوارتنغ بسيطة جداً
وهي وضع فلوس أكتر في إيد البريطانيين
كمحاولة لمساعدتهم على تحمل تبعات
الأوضاع الاقتصادية الحالية
دا الملمح الواضح للخطة
الخطورة بقى هي إنك رايح تحط فلوس
أكتر في إيد الناس اللي عايشين في اقتصاد
بيعاني بالفعل من مستويات تضخم خزعبلية
يعني سيادتك كدا هتزود التضخم أكتر
وهتخرجه عن نطاق السيطرة
في يوليو اللي فات التضخم في بريطانيا
وصل لأكتر من 10%
دا أعلى مستوى تضخم البلد شافته من
ساعة ما إيطاليا كسبت ألمانيا الغربية
1-3 في نهائي كأس العالم سنة 1982
أي حد بيفهم بربع جنيه اقتصاد
يعرف كويس جداً
إن العلاج النموذجي لمشكلة التضخم
بيكمن في إنك تخلي الناس تصرف
أقل مش أكتر
دا اللي الفدرالي الأمريكي الله يهد حيله بيعمله
من خلال رفع أسعار الفايدة
باختصار بيسحب السيولة من إيد الناس
الحكومة البريطانية بقى بتخترع في خطتها
غير كدا الحكومة دي أصلاً ما معهاش
فلوس تمول بيها خطتها السخية دي
الخطة اللطيفة دي من المتوقع إنها تزود
عجز الميزانية وتوصله لما يعادل
%4.5 من الناتج المحلي الإجمالي
العجز أو الفجوة التمويلية دي علشان
نغطيها هنستلف
والمشكلة بقى هي إن ديون البلد بالفعل
على مقربة من إنها توصل لمرحلة حرجة
الدين العام في بريطانيا بيقترب النهار دا
من 2.4 تريليون إسترليني ودا بيعادل
%96 من الناتج المحلي للبلد
بلومبيرج بتتوقع إن نسبة الدين للناتج
المحلي الإجمالي في بريطانيا توصل
لـ 101% على 2030
المهم أول ما تم الإعلان عن الخطة دي
حصلت حالة من الفزع بين المستثمرين
في السوق
وكله قال كدا البريطانيين ماشيين
في سكة اللي يروح ما يرجعش لأن
التخفيضات الضريبية دي كانت بالنسبة
للمستثمرين خطيرة وغير منطقية في بلد
بيعاني بالفعل من تضخم بيعادل
5 أضعاف النسبة اللي بيستهدفها البنك المركزي
ومن هنا انطلقت عمليات بيع الأصول
البريطانية في الأسواق المالية
المستثمرين اللي معاهم سندات أو ممتلكات
مقومة بالإسترليني جزء كبير منهم جري
وبدأ يبيع كل اللي يقدر عليه
حالة الفزع دي كان ليها نتيجتين رئيسيتين
الأولى هي إن الإسترليني اتهبد في الأرض
في نفس اليوم اللي تم فيه الإعلان
عن الميزانية المصغرة اللي هو يوم 23 سبتمبر
الإسترليني تراجع ووصل سعره قدام
الدولار الأمريكي لأقل من 1 دولار
و10 سنت لكل جنيه إسترليني
ودا لأول مرة من 37 سنة وتحديداً
من سنة 1985
المهم النتيجة التانية المباشرة لحالة الفزع
اللي حصلت في السوق كانت في سوق
السندات اللي حصل فيه ما يشبه الزلزال
حصلت في السوق أنشطة بيع كبيرة للسندات
الصادرة عن الحكومة البريطانية تسببت
في ارتفاع معدل العائد عليها
قبل ما يتم الإعلان عن الخطة المشؤومة
بتاعة تراس وكوارتنغ
العائد على السندات المستحقة بعد
30 سنة اللي بتصدرها الحكومة البريطانية
كان بيدور حوالين 3.8%
بعد الإعلان عن الخطة بكام يوم
وفي ظل موجات البيع الكبيرة للسندات دي
الحكومة البريطانية اضطرت ترفع العائد
لأكتر من 5%
ودا كان أعلى عائد السندات دي توصل له
في 20 سنة على الأقل
الهبوط السريع للعملة والارتفاع الكبير
في عوائد السندات بيهددوا طبعاً استقرار
الاقتصاد
وبالتالي لازم حد كبير وبيفهم في البلد دي
يتدخل
مستشار الخزانة كوارتنغ كان في البداية
مكبر دماغه وعامل فيها تقيل ومش
متأثر بتقلبات السوق وقال نصاً
Markets will react as they will
يعني دي ردة الفعل الطبيعية بتاعة
الأسواق يا جماعة
وما تكبروش الموضوع
يومين والدنيا حتهدا
ودا كان نفس رأي ليز تراس
لكن عدى يوم والتاني والتالت والرابع
والأسواق ما بتهداش والسندات الحكومية
أسعارها بتقع والعائد عليها بيزيد
والإسترليني مش قادر يصلب طوله
وراقد على ركبه قدام الدولار
الشيء اللافت للنظر بقى هو إنه طوال
الأيام التالية للإعلان عن الخطة
رئيسة الوزراء تراس
ومستشار الخزانة المقرب منها سياسياً
بشكل كبير كوارتنغ كل شوية واحد
منهم يخرج بتصريح علشان يطمن
السوق والمستثمرين بكلام من نوعية
إحنا خطتنا اللي أنتوا زعلانين منها دي
بندعم من خلالها النمو الاقتصادي
والاستثمار وكل الكلام اللطيف دا
ولكن في كل مرة لا السوق بيهدا
ولا المستثمرين بيطمنوا
طب ليه؟
باختصار لأن ما فيش حد في السوق بيثق
لا في كلام رئيسة الوزرا
ولا في كلام مستشار الخزانة
ودي كارثة على فكرة
تراس زي ما قلت لكم من شوية
مسكت رئاسة الوزراء يوم 6 سبتمبر
بعدها بيومين وتحديداً يوم 8 رفدت
توم سكولار السكرتير الدائم للخزانة البريطانية
لأنه على ما يبدو كان غير متفق مع رؤيتها
هي ومستشار خزانتها كوارتنغ
والراجل اللي اترفد كان معروف في السوق
باعتباره واحد من أفضل الاقتصاديين
التكنوقراط في بريطانيا
تمر الأيام ونيجي يوم 23 سبتمبر اليوم اللي
تم فيه الإعلان عن الميني بادجت
نلاقي إن الخطة اللي اتعرضت دي تم عرضها
بدون تحليل مستقل من الجهة المسؤولة
عن مراقبة المالية البريطانية
في العادة يا جماعة قرارات وخطط الحكومة
البريطانية المتعلقة بالميزانية بتتبعت الأول
لحاجة اسمها
Office for Budget Responsibility
أو مكتب مراقبة الميزانية
ودا مكتب مستقل عن الحكومة مهمته
إنه يطلع على الخطط والقرارات الحكومية
ويقول القرار الفلاني أو الخطة الفلانية
هيكون تأثيرها عامل إيه على الميزانية
تراس وكوارتنغ بقى عرضوا خطتهم
على البرلمان بدون ما يكشفوا لحد
مكتب مسؤولية الميزانية قال إيه في
تقييمه للخطة دي
يعني المكتب دا شايف خطة الحكومة هتأثر
على الميزانية إزاي
دا سؤال ما حدش يعرف إجابته لحد اللحظة
اللي إحنا بنصور فيها الحلقة
رئيسة الوزراء ومستشار الخزانة رفضوا
ينشروا التقييم دا
وقالوا المكتب هيفرج عن تقييمه
كمان شهرين تقريباً أو يوم
23 نوفمبر اللي جاي
دا طبعاً قلق السوق أكتر
ولكن بعد ضغوط من كل الاتجاهات
الحكومة رجعت تاني وقالت خلاص يا جماعة
هنخلي مكتب مسؤولية الميزانية يفرج
عن تقييمه يوم 31 أكتوبر اللي جاي
مين بقى اللي قاعد بيراقب الهبل والعشوائية
اللي بتحصل في السوق
بنك إنكلترا
في 28 سبتمبر وبعد مرور 5 أيام
على إعلان الحكومة عن خطتها
وفشلها في طمأنة الأسواق
بنك إنكلترا أعلن إنه هيتدخل
بلا سقف في سوق السندات يشتري أي
كمية علشان يضبط السوق قبل ما قطاعات
رئيسية في البلد تنهار
والكلام هنا عن قطاعين أساسيين
الأول هو صناديق المعاشات التقاعدية
اللي فيها أموال التقاعد بتاعة البريطانيين
واللي بعضها اقترب من حافة الانهيار
وواجه أزمة سيولة شديدة بسبب تراجع
أسعار سندات الحكومة البريطانية
وارتفاع العائد عليها لمستويات قياسية
في الطبيعي كان المفروض الحكومة
البريطانية هي اللي تتدخل وتحاول تنقذ
صناديق المعاشات التقاعدية اللي أصولها
بتقترب من 1.5 تريليون إسترليني
ولكن البنك بادر وما استناش الحكومة
من منطلق كان الخايب نفع نفسه
ومشيها الخايب
البنك لو كان تأخر كام ساعة بس
بريطانيا كانت دخلت في أزمة مالية
أزمة 2008 جنبها كانت هتبقى لعب عيال
في 5 أكتوبر اللي فات نائب محافظ بنك
إنكلترا جون كونليف بعت خطاب
لرئيس لجنة الخزانة في البرلمان البريطاني
ميل سترايد بيوضح له فيه كواليس تدخل
البنك المركزي يوم 28 سبتمبر
بحسب نائب المحافظ يوم 27 سبتمبر
بالليل مجموعة من صناديق المعاشات
تواصلت مع البنك واستنجدت بيه من
تبعات ارتفاع عوائد السندات البريطانية
اللي تسبب في تحول صافي أصولهم
لقيمة سالبة
تاني يوم الصبح على طول بنك إنكلترا
أعلن إنه على استعداد لضخ 65 مليار إسترليني
في سوق السندات بواقع 5 مليار
كل يوم لمدة 13 يوم
وتحديداً لحد يوم 14 أكتوبر
كإجراء مؤقت وسريع لإنقاذ السوق
نائب محافظ بنك إنكلترا بيقول
إن لو كان البنك تأخر كام ساعة بس
في تدخله كان صناديق معاشات تقاعدية كبيرة
انهارت وكانت هتحصل عمليات تصفية
كبيرة للأصول
ودا طبعاً لو كان حصل كان هيكون
ليه تأثير الدومينو على السوق
تاني قطاع البنك المركزي كان مهتم
بإنقاذه هو قطاع الرهون العقارية
بريطانيا فيها النهار دا 1.7 مليون
شخص على الأقل
واخدين قروض رهن عقاري بأسعار
فايدة متغيرة مش ثابتة
يعني بتطلع وبتنزل مع السوق
لما العوائد على السندات الحكومية
البريطانية زادت بشكل كبير في
أواخر سبتمبر
كتير من البنوك والشركات اللي بتقدم
النوع دا من القروض رفعت معدلات
الفايدة على القروض العقارية اللي مدياها
للناس بحيث تتناسب مع الزيادة اللي
حصلت في معدلات العوائد
في سوق السندات
تخيل نفسك راجل بتدفع 1000 إسترليني
كل شهر قسط قرض رهن عقاري
بقيت مضطر تدفع 1500 أو 2000 إسترليني
في الحالة دي جزء كبير من المقرضين
والمقترضين هيتعثر
وقدرة الناس على تحمل قروض رهن
عقاري جديدة هتقل وبالتبعية مبيعات
المنازل هتقل
الحلقة المفرغة دي إزاي نكسرها؟
نخفض العائد على السندات الحكومية
من خلال شرائها بكميات كبيرة ودا
اللي عمله البنك المركزي
فيه هنا ملاحظة أتمنى إنه يكون حد
منكم خد باله منها
بنك إنكلترا هدفه الأساسي وشغله
الشاغل من بداية السنة هو السيطرة على
معدل التضخم
طب منين دا هدفه ومنين راح اشترى
سندات بمليارات وبالتالي طبع إسترليني
وزود سيولة في السوق؟
مش دا المفروض إنه بيزود التضخم
اللي البنك بيحاربه
مع الأسف الحكومة البريطانية بسياساتها
غير المسؤولة اضطرت بنك إنكلترا إنه
يشتري سندات بمليارات علشان
يسيطر على معدلات العائد ويسند السوق
وينقذ قطاعات مهمة
في حين إن خطته الأصلية كانت
بيع متدرج لمحفظته الضخمة من السندات
وسحب السيولة من السوق
البنك اختار إنقاذ السوق من الانهيار
الوشيك على حساب التضخم
ولكنه طبعاً من أول لحظة تدخل فيها وهو
موضح إن دا إجراء مؤقت آخره
يوم 14 أكتوبر
الطريف بقى هو إن كلما يوم
14 أكتوبر يقرب
كلما السوق يقلق لأن كدا المركزي
هيخرج من اللعبة ويسيبهم للحكومة
والحكومة على الناحية التانية ممثلة
في رئيسة الوزراء ليز تراس ومستشار
الخزانة كواسي كوارتنغ متمسكين بخطتهم
المثيرة للجدل
لكن في النهاية العناد ما بينفعش
مع الأسواق المالية
والطريقة الوحيدة للسيطرة على الأسواق
دي هي من خلال طمأنة المشاركين فيها
وما حدش هيطمن طول ما الخطة المشؤومة
دي موجودة
علشان كدا كان لازم ليز تراس تتراجع
غصباً عنها مش بمزاجها
وبداية الرجوع للخلف كانت من خلال
التراجع عن إلغاء ضريبة الدخل على أصحاب
الدخل المرتفع اللي بيزيد عن 150 ألف
إسترليني في السنة
في 3 أكتوبر كوارتنغ طلع قال أنا سمعتكم
أنا فهمتكم
صوتكم وصل
مش هنلغي الضريبة عن الأغنياء
من سوء حظه السوق ما استجابش
للخطوة دي
لإن التراجع عن إلغاء ضريبة الـ 45%
بيوفر 2 مليار إسترليني بس من إجمالي
التخفيضات اللي قيمتها زي ما قلت من
شوية 45 مليار إسترليني
خطتك لسه فيها تخفيضات ضريبية غير
ممولة قيمتها 43 مليار إسترليني
هتجيبهم منين يا أستاذ؟
كوارتنغ كان المفروض يجاوب على السؤال دا
يوم 31 أكتوبر اللي جاي لما يعرض
الميزانية المفصلة على البرلمان ولكنه
ما لحقش
اتخطف يا عيني
اللي حصل بالضبط هو إن كله كان خايف
من اللي هيحصل يوم 14 أكتوبر
بعدما بنك إنكلترا يخرج من سوق
السندات اللي فضل سانده أسبوعين
لو البنك خرج والحكومة لسه متمسكة
بخطتها السوق هيقع
وبالتالي كان فيه حلين
يا إما البنك يمدد عملية التدخل في سوق
السندات ويفضل يطبع ويشتري
يا إما الحكومة تعقل وترجع عن السكة
الشمال اللي ماشية فيها
يوم الأربع 12 أكتوبر
مستشار الخزانة البريطاني كواسي كوارتنغ
وصل واشنطن علشان يحضر الاجتماع السنوي
لصندوق النقد الدولي
تاني يوم له في واشنطن صحفي من
بي بي سي بيسأله تفتكر إنت هتكون مستشار
للخزانة البريطانية الشهر الجاي
فرد كوارتنغ نصاً عليه وقال
Absolutely %100
I'm not going anywhere
يعني أيوة هفضل مستشار الخزانة
وقاعد على قلبكم مش هروح في حتة
ما مرش كام ساعة على التصريح دا
لقينا كوارتنغ بيقطع زيارته لأمريكا
بشكل مفاجئ وبيجري على المطار علشان يركب طيارة
تابعة للخطوط الجوية البريطانية ويرجع بعد
رحلة استمرت 7 ساعات لمطار هيثرو في لندن
صباح الجمعة 14 أغسطس
تراس بعتت تجيبه من أمريكا علشان
ترفده من منصبه
كوارتنغ كان مصدوم ومش مصدق إن
تراس رفدته
كوارتنغ ما قعدش في منصبه أكتر
من 38 يوم
ودا يخليه صاحب تاني أقصر فترة في
المنصب دا في تاريخ بريطانيا
لكن على أي حال ما نقدرش نقول له
غير معلش
المهم إقالة تراس لـ كوارتنغ كانت نوع
من الإذلال السياسي لنفسها
لأن من ناحية كوارتنغ كان حليفها الأقرب
وأكتر المؤمنين بأفكارها الاقتصادية
ومن ناحية تانية المستشار الجديد اللي
هي عينته واللي هو وزير الخارجية السابق
جيرمي هانت معارض ليها وكان بيدعم
خصمها في حزب المحافظين
وبجملة البهدلة وقلة القيمة تراس قالت
في نفس المؤتمر اللي أعلنت فيه إقالة
كوارتنغ إنها هتتراجع عن إلغاء خطة رفع
ضرايب الشركات
دا معناه إنه بداية من أبريل الجاي
أي شركة في بريطانيا بتكسب أكتر
من 250 ألف إسترليني الضرايب عليها هتزيد
من 19% لـ 25% زي ما كان مخطط
قبل كدا
ودا هيزود دخل الحكومة بحوالي 19
مليار إسترليني
الـ 19 مليار إسترليني دول لما تحط عليهم
الـ 2 مليار بتوع ضريبة الـ 45%
اللي تراس تراجعت عن إلغائها
يبقى كدا 21 مليار
نشيلهم من الـ 45 مليار إسترليني اللي
هما القيمة الكلية للتخفيضات الضريبية في
الميني بادجت
يفضل 24 مليار إسترليني تخفيضات
ضريبية غير ممولة ليز تراس محتاجة
توضح هتمولهم إزاي؟
هل تراس هتلحق تجاوب على السؤال دا؟
الله أعلم
حالياً فيه شكوك كبيرة حوالين استمرارها
في منصبها
ولو مشيت قبل نهاية السنة هتبقى
صاحبة أقل مدة في رئاسة وزراء
بريطانيا في التاريخ كله
أنا كدا خلصت كلامي
وكالعادة عندي سؤال لحضراتكم
ليز تراس زي ما قلت لكم من شوية
بعض الناس شبهتها برئيسة وزراء بريطانيا
السابقة مارجريت تاتشر
إيه رأيكم نعمل حلقة عن المرأة الحديدية
الحقيقية مش التقليد؟
لو حابين الفكرة عرفوني في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة بإذن الله
سلام
