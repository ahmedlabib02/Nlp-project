إزاي لعيب الكرة اللي بينزل يحنكش
في الملعب ويجري ورا الكرة لمدة ساعة ونص
كل أسبوع بيكسب ملايين
في حين إن الأطباء والمهندسين وحملة
الماجستير والدكتوراه وكل الناس الجامدة دي
بتقبض ملاليم بالمقارنة مع اللي لعيبة
الكرة بياخدوه؟
يا راجل دول بيكسبوا أكتر من خريجي تجارة
هل دا عدل يا ناس؟
مين يقول إن لاعيب الكرة
اللي كل شغلانته في الحياة هي اللعب
أو المطرب اللي بيطلع يغني 60 دقيقة
أو اليوتيوبر اللي بيطلع يقول
تعال بص بسرعة
مش هتصدق المدام توحمت على إيه
يكسبوا أكتر من الطبيب اللي بينقذ
أرواح الناس؟
السؤال اللي فات دا ناس كتير أوي بتسأله
طول الوقت بصيغ مختلفة
ودايماً أصحاب التساؤلات دي بيسألوها
بمزيج من الاستنكار والسخرية
لأنهم شايفين إن اللي بيحصل دا مش عدل
أبداً وما ينفعش يستمر
وبرأيهم حصول لعيبة الكرة
زي محمد صلاح وليونيل ميسي
أو اليوتيوبرز على المبالغ الرهيبة اللي بياخدوها
بيدي رسالة للأطفال والأجيال الجديدة مفادها
سيبك يا ابني من التعليم وركز في الكرة
أو اليوتيوب
ودا يخليك تسأل شوية أسئلة من ضمنها مثلاً
هل الكلام دا صحيح؟
ليه لعيبة الكرة مثلاً بيكسبوا كتير أوي؟
وهل يستحقوا المبالغ اللي بياخدوها؟
وليه على الناحية التانية أصحاب المهن
التانية زي الأطباء والمهندسين والمحاسبين
والعمال بيكسبوا أقل بكتير ويمكن أغلبهم
عايش الشهر بشهره أو مرتبه مش
مكفيه أصلاً؟
مين أو إيه اللي بيحدد مين ياخد كام وليه؟
يعني مين اللي بيقول أنت كفرد عامل
في أي مجال تسوى كام؟
الأسئلة اللي فاتت دي كلها هنحاول نجاوب
عليها مع بعض في حلقة النهار دا
أنا أشرف إبراهيم ودا المخبر الاقتصادي+
طبعاً كلكم تقريباً تعرفوا صاحب الصورة دي
لو ما تعرفوش اسمه فأنتو على الأغلب
شوفتوه قبل كدا
دا خابي لام
أشهر تيكتوكر في العالم
وهو سنغالي الأصل ولكنه عايش في إيطاليا
المهم من حوالي سنتين ونص وتحديداً
في مارس 2020
خابي كان شغال عامل على مكنة CNC
في مصنع موجود بالقرب من مدينة
تورينو الإيطالية
ولما حصلت أزمة كورونا وبدأ يتم
تطبيق إجراءات الإغلاق في إيطاليا
صاحب المصنع طرد خابي من الشغل
سرحه يعني لإن الشغل وقف بعد ما
البلد تقفلت
خابي قعد في بيتهم وما كانش له شغلة
غير إنه بينزل محتوى على التيك توك
فيديو ورا فيديو الدنيا لعبت معه
لأن الناس حبته
ودا ساهم في شهرته بشكل كبير لحد ما
بقى النهار دا أشهر منشئ محتوى على منصة
تيكتوك
وإحنا بنصور دلوقت
عدد متابعينه على المنصة الصينية معدي
الـ 151 مليون متابع
ودا غير أكتر من 80 مليون متابع
على إنستغرام
الشهرة الرهيبة اللي حققها خابي
ساهمت في تحقيقه ثروة ضخمة
يعني بحسب تقديرات فوربس الشاب اللي
عمره 22 سنة واللي ما بيعملش حاجة في
فيديوهاته غير إنه بيشاور بإيديه وما بينطقش
كلمة واحدة كسب في 2021 بس
حوالي 10 مليون دولار
دا هو نفس الشاب اللي من سنتين ونص بس
كان شغال عامل في مصنع وبياخد 7 يورو
في الساعة
لو افترضنا أنه كان بياخد الحد الأدنى
للأجور في إيطاليا
المهم الشاهد من قصة الشاب دا هي إنها بتوضح
بشكل عبقري الديناميكيات اللي بتحكم
أسواق العمل
مين بيقبض كام؟
وبيقبض مقابل إيه؟
لو رجعنا وسألنا نفس السؤال اللي سألناه
في بداية الحلقة وقلنا ليه واحد زي خابي لام
بيكسب 10 مليون دولار في السنة
في حين إن ناس تانية شغالة في وظايف
المجتمع بيعتبرها أهم زي الأطباء والمهندسين
وخريجي تجارة بيقبضوا رواتب قليلة جداً؟
هنلاقي إن أفضل واحد نسأله السؤال دا
هو صاحب العمل أو الحاج صاحب الشغل
اللي بيدي دا كتير وبيدي دا شوية
باختصار أجورنا بيحددها القيمة اللي صاحب
العمل شايف إننا نستحقها
ودا ياخدنا لحاجة الجماعة بتوع الاقتصاد
بيسموها Marginal Product of Labor
أو الإنتاج الحدي للعمالة
المصطلح دا معناه بالبلدي كدا
صاحب العمل بيكسب إيه لما بيشغلك عنده
يعني مثلاً أنا دلوقت راجل فاتح مطعم
كبدة وسجق
وجبتك تشتغل شيف وتشوح كبدة مع الناس
اللي شغالة
أنا بقى لما شغلتك
مجهودك دا أنا بكسب منه وللا﻿ لا؟
ولو بكسب منه بكسب منه فلوس قد﻿ إيه؟
الفلوس اللي بكسبها من ورا مجهودك
بنسميها الإنتاج الحدي بتاعك
يعني لو بعد ما شغلتك لقيت نفسي عامل
مبيعات زيادة في الشهر عن الطبيعي
بقيمة 10 آلاف جنيه
يبقى أنت الإنتاج الحدي بتاعك بالنسبة لي
10 آلاف جنيه
لو أنا راجل بفهم ومش فاتح المطعم دا
جمعية خيرية يبقى لازم مرتبك اللي بتاخده
ما يزيدش بأي حال عن الإنتاج الحدي بتاعك
ولو افترضنا إن الإنتاج الحدي كان صفر
أو أقل من مرتبك يبقى مش من المنطقي مالياً
إني أوظفك أصلاً
في نفس الوقت ما ينفعش أديك أكتر
من واحد تاني شغال في نفس المطعم
الإنتاج الحدي بتاعه أعلى منك
على سبيل المثال
عندي واحد في المطعم سريع جداً في تعبية
الساندويتشات وبيعبي 30 ساندويتش﻿
في الدقيقة
ودا في نفس الوقت اللي أنت واقف فيه
محتاس بساندويتشين كبدة مش عارف تحط
الكبدة الأول وللا الطحينة
زميلك الأولاني دا منطقي جداً إنه ياخد فلوس
أكتر منك
لأنه ببساطة بيكسبني فلوس أكتر
في حين أنت بتعلمني أنا والزباين الصبر
نفس الفكرة في الكرة واليوتيوب والأغاني
يعني الأندية وغوغل صاحبة اليوتيوب وشركات
الإنتاج الغنائي ومتعهدي الحفلات
كل الناس دي بيدوا لعيبة الكرة أو اليوتيوبرز
أو المطربين أجر بيتناسب مع الإنتاج
الحدي بتاعهم
ولكن بما أن الإنتاج الحدي بتاع الناس دي
قيمته كبيرة فطبيعي إن أجرهم برضو
يكون كبير
فكر كدا في أي لعيب كرة يجي في دماغك
محمد صلاح
ميسي
رونالدو
كل الناس دي رواتبها هي مجرد جزء
من الفلوس اللي الجهات اللي
مشغلاهم بتكسبها
واللي هو إنتاجهم الحدي
النادي بيكسب من ورا اللعيب بطرق كتير
من ضمنها مبيعات التذاكر والتشيرتات
وعقود الرعاية ومكافآت الفوز بالبطولات
والإعلانات وغيره وغيره وغيره
وفي النهاية بيدي اللاعب جزء من المكسب دا
مش بس لأنه السبب فيه
لكن لأنه عارف أنه هيخسر الفلوس دي
لو خسر اللاعب
ودا بيخليه حريص أنه يدي له مرتب كبير
بيتناسب مع القيمة اللي بيخلقها علشان
يحافظ عليه
والكلام اللي فات دا ياخدنا لنقطة مهمة جداً
كتير منكم مش واخد باله منها أو واخد باله
ولكنه مش مركز عليها
وهي إن الطلب على العمالة بشكل عام
في كل مناحي الاقتصاد سواء بقى لعيب كرة
دكتور
 مهندس
ممرض
فني كهربا
هو مش طلب مباشر ومش غاية في حد ذاته
يعني أنا مثلاً لما جيبتك عينتك تشتغل
في مطعم الكبدة والسجق
ما عملتش كدا علشان سواد عيونك
أو علشان أنا عاوز يكون عندي عدد معين
من الموظفين؟
لا
الفكرة ببساطة هي إن أنا عندي طلب كبير
من الزباين في المطعم مخلي العدد الحالي
من العمالة مش كافي
وعلشان كدا أنا محتاج أوظفك أنت وغيرك
الطلب عليك أنت كعامل هنا الجماعة بتوع
الاقتصاد بيسموه
Derived Demand
أو طلب مشتق
يعني طلب مشتق من نوع تاني من الطلب
اللي هو السلعة أو الخدمة اللي أنا ببيعها
سواء كنت مطعم كبدة أو نادي
لو ما عنديش طلب على السلع أو الخدمة
اللي ببيعها مش هحتاجك ولا هحتاج غيرك
والأكتر من كدا هو أنه لو حصل في يوم
انخفاض مزمن في الطلب على السلعة
أو الخدمة اللي أنا ببيعها علشان مثلاً الاقتصاد
تورط في ركود
ساعتها أنا وغيري هنستغني عن جزء
من العمالة أو هنقلل الرواتب
دا إن ما قفلناش خالص
والنتيجة هي انخفاض الطلب على العمالة
في السوق
نفس الفكرة في لعيبة الكرة واليوتيوبرز
والمطربين والممثلين
يعني في الإنتاج السينمائي مثلاً
شركة الإنتاج بتدي الممثل الفلاني ملايين
لأنها مدركة إن فيه طلب كبير من
الجمهور عليه
والطلب دا هيساعدها في إنها تحقق إيرادات
تتجاوز الأجر الكبير اللي الممثل دا هياخده
غير كدا فيه نقطة مهمة بتلعب دور أساسي
في تحديد الرواتب اللي الناس دي بتاخدها
أو اللي كلنا بناخدها بشكل عام
وهي مدى سهولة استبدالهم
لعيبة الكرة المشهورين والناجحين الأندية
بتتمسك بهم ومش بتتخلى عنهم
غير بمقابل فلوس كتير انطلاقاً من إدراكها
إنه صعب جداً استبدالهم
أو العثور على بدايل بنفس الكفاءة
أنت على الناحية التانية بقى ممكن تروح تقدم
على وظيفة كول سنتر تلاقيه بيديك
مرتب بيعادل 70 دولار مثلاً
ليه هو بيعرض عليك المرتب الواطي دا
رغم أنه عارف إنه واطي جداً؟
أقصد المرتب
باختصار لأن الشغلانة دي مش محتاجة مهارات
معقدة ولو أنت رفضت في ديشليون واحد
ممكن يجوا مكانك
لو افترضنا إن الممثل دا له بديل بنفس
التأثير والكفاءة
أو أنه مثلاً بقى بكرة الصبح شخص مكروه
من الجمهور لأي سبب
زي مثلاً ما بيحصل كتير في هوليوود
لما بعض الممثلين بيتورطوا في فضايح
ساعتها أجر الممثل دا مش بس هيقل
وإنما هينعدم تماماً لأنه هيقعد في بيتهم
وما حدش هيشغله
لأن الجمهور مش عاوز يشوفه
وبالتالي الراجل دا ما بقاش له قيمة بالنسبة
لشركات الإنتاج
والنقطة دي تاخدنا لمفارقة عجيبة جداً
وتناقض يخليك تشد في شعرك
وهي إن المجتمع اللي زعلان من الأجور
والرواتب الضخمة اللي بياخدها لعيبة الكرة
والمطربين واليوتيوبرز
هو هو نفس المجتمع اللي جزء كبير
من أفراده حريصين على أنهم يتفرجوا على
ماتشات الفريق اللي اللاعب دا بيلعب لصالحه
وبيشتروا التشيرتات بتاعته
وبيشغلوا الأغاني بتاعة المطرب اللي
شايفين إن أجره غير منطقي وبيتسابقوا
يجيبوه في أفراحهم وعندهم استعداد يدفعوا
مبالغ علشان يحضروا له حفلة
وهو نفس المجتمع اللي جزء كبير من أفراده
بيتفرجوا على المحتوى بتاع اليوتيوبرز
اللي بيتهموهم بأنهم تافهين ولا يستحقوا
الفلوس الكتير اللي بيكسبوها
يا ابني ما الناس دي كلها بتكسب فلوس
بسبب اهتمامك أنت وغيرك بهم
واستعدادكم لأنكم تبذلوا جزء كبير من فلوسكم
ووقتكم في متابعتهم
دا هو أساس كل حاجة في السوق
يعني البرنامج اللي أنتو بتشوفوه دلوقت دا
مستمر لأن أعداد كبيرة منكم بتتفرج عليه
لو فجأة بطلتوا تتفرجوا علي هيمشوني
بس دا لو حصل
هكمل برضو
تخيلو كدا السبت والتلاتا من كل أسبوع
ما فيش المخبر الاقتصادي+
يا ترى حياتكم هتبقى عاملة إزاي؟
المهم التناقض دا بيحطنا قدام معضلة
من ناحية فيه طلب واهتمام كبير منك
ومن غيرك بلعيبة الكرة والمطربين
واليوتيوبرز ودا بيحقق دخل كبير للجهات
اللي مشغلة الناس دي وبتقاسم الدخل
الكبير دا معهم
ومن ناحية تانية أنت مش عاوز أو مش
عاجبك إن لعيبة الكرة والمطربين واليوتيوبرز
بياخدوا الأجور الضخمة دي
حلو أوي الكلام دا
إيه المطلوب بقى؟
يعني الفلوس اللي الطلب الكبير بيخلقها﻿ على الكرة
واليوتيوب والأغاني مين اللي
المفروض ياخدها؟
طالما اللعيبة والمطربين واليوتيوبرز
مش هياخدوا حاجة؟
كدا ما فيش غير الأغنيا أصحاب الأندية
وشركات الإنتاج وشركة غوغل صاحبة
اليوتيوب
لو دا حصل أنت كدا استفدت إيه؟
ولا حاجة
برضو الأفراد اللي بيملكوا الشركات دي
كسبوا من اللي كل فئات المجتمع بتكسبه
كسبوا أكتر من الطبيب والمهندس واللي
معاه ماجستير ودكتوراه
الحل بسيط جداً
باختصار الطلب الكبير على فئات زي
لعيبة الكرة والمطربين وبالتبعية الرواتب
الضخمة اللي بياخدوها هو ترجمة مباشرة
لذوق المجتمع
لو أنت شايف إن الناس دي بتاخد أجور
مبالغ فيها يبقى تلوم ذوق المجتمع
مش حد تاني
الناس دي لو الجمهور عزف عنها لأي
سبب ما حدش هيديها جنيه
حتى لعيب الكرة الجامد جداً اللي بيكسب
فريقه لو الجمهور كرهه واتقلب عليه
الحاج صحاب الشغل اللي هو النادي في
الحالة دي مش هيبقى عليه
وبالمناسبة صحيح
في سؤال كدا حابب أسأله لحضراتكم
 إنتو هتتخيلوا إن إجابته بديهية بس
هي مش بديهية ولا حاجة
والسؤال دا بيقول
هو لعيبة الكرة بتكسب فعلاً أكتر من الأطباء؟
لو تأنينا وبصينا على الصورة بشكل كامل
هنعرف إن الإجابة هي لا
لعيبة الكرة بشكل عام مش بيكسبوا أكتر
من الأطباء ولا حاجة
في دراسة نشرها موقع تابع لكلية برشلونة
للاقتصاد سنة 2015 تحت عنوان
هل من الأخلاقي أن يكسب لاعبو الكرة
أموالاً أكثر من الأطباء؟
في الدراسة دي الباحث بيحلل سوق العمل
الإسباني فيما يخص كرة القدم
والراجل بيقول بوضوح يا جماعة
مش عشان فيه بعض اللاعبين المشهورين
بياخدوا أرقام خرافية تتخيلوا إن كل لعيبة
الكرة كدا وإنهم بيكسبوا فلوس أكتر
من الأطباء
ما ينفعش مثلاً تقارن راتب ميسي براتب
طبيب عادي في مدينة برشلونة وتقول
شوفوا لعيب الكرة بياخد كام﻿
والطبيب بياخد كام﻿
ميسي بياخد 500 ضعف الطبيب
دي مش مقارنة سليمة لأنها قايمة
على اختيار عينة متحيزة للقياس عليها
طب إزاي نقارن يا سيدي؟
قال لك إسبانيا فيها أكتر من 700 ألف
لاعب كرة قدم ما بين محترفين وهواة
ودا بحسب كلام الاتحاد الإسباني لكرة القدم
الـ 700 ألف لاعب دول أغلبهم ما بيقبضش
مرتب أصلاً أو بيقبض ولكن أقل من الحد
الأدنى للأجور
وعلشان كدا معظمهم شغال في وظيفة تانية
جنب لعب الكرة
لأن الكرة ما بتأكلهوش عيش
يعني أنت كدا عاوز تقنعني أن لعيبة
الكرة فقراء
أومال مين اللي بياخد الملايين اللي
بنسمع عنها؟
قال لك فيه 500 لاعب بيلعبوا في الدوري
الممتاز أو دوري الدرجة الأولى بيكسبوا
في السنة حوالي مليون و336 ألف يورو
في المتوسط
وفيه 500 زيهم بيلعبوا في دوري الدرجة
التانية بيكسبوا أقل من 200 ألف يورو
في السنة
وعلى هذا الأساس نقدر نقول إن فيه
ألف لاعب كرة قدم من إجمالي
الـ 700 ألف لاعب الموجودين في إسبانيا كلها
هم اللي بيكسبوا أكتر من الأطباء
واللي راتبهم السنوي في المتوسط قيمته
بتتجاوز الـ 64 ألف يورو
وهنا فيه حاجة مهمة ضروري تاخد بالك منها
وهي إن لاعب الكرة المحترف اللي بيقبض
فلوس حياته المهنية في الكرة في الغالب
ما بتزيدش عن 10 سنين
في حين إن الحياة المهنية للطبيب
بتتراوح ما بين 35 و40 سنة
ودا غير أن لاعب الكرة معرض لخطر
كبير وهو خطر الإصابة
لاعب الكرة لو واحد غشيم دخل عليه
وتسبب في إصابته إصابة جامدة في رجله
ممكن يبطل كرة للأبد وبالتالي هيكمل
حياته بدون مرتب
المهم خلاصة الدراسة هو إن 0.14% بس
يعني أقل من 1% من لعيبة الكرة في إسبانيا
هم اللي بيكسبوا أكتر من الأطباء
و0.28% منهم راتبهم بالفعل أعلى من الأطباء
ولكنه مش عالي كفاية علشان يعوض
تأثير الحياة المهنية القصيرة للاعب
باقي بقى الـ 700 ألف لاعب أو 99.5% منهم
ما بيكسبوش أكتر من الأطباء في إسبانيا
بالعكس دا معظمهم ما بيقبضش راتب أصلاً
أو راتبه مرهون بمشاركته في التشكيلة
الأساسية للفريق والفوز كمان
يعني مش كل لعيبة الكرة بيقبضوا الأرقام
الخزعبلية اللي بتسمعوا عنها
نفس الفكرة في اليوتيوب بالمناسبة
وأنا كنت شرحت الموضوع دا باستفاضة
في حلقة أرباحي من اليوتيوب﻿ ضروري
تتفرجوا عليها
خلاصة الكلام لعيبة الكرة المشهورين
والمطربين واليوتيوبرز﻿ المعروفين وغيرهم
بيكسبوا كتير لأن قيمتهم في السوق كبيرة
وبيحققوا للي مشغلهم فلوس أكتر من
اللي بياخدوها
قيمة الناس دي نابعة في الحقيقة من
الأذواق والتفضيلات السايدة في المجتمع
هديكم مثال بسيط
إحنا هنا مثلاً عندنا البانيه أو صدور
الفراخ أغلى من الأوراك لإننا بنفضل
اللحم الأبيض
في دول تانية زي إندونيسيا مثلاً أوراك
الفراخ أغلى من صدورها لأنهم بيفضلوا
الـ Dark Meat أو اللحمة الغامقة
في أمريكا أجنحة الفراخ هي أغلى جزء فيها
أذواق الناس هي اللي بتتحكم في سعر
كل حاجة
أتمنى الفكرة تكون وصلت
أنا كدا خلصت كلامي
وكالعادة عندي سؤال لحضراتكم
برأيك هل الناس اللي بتحارب مثلاً
فئة زي مطربي المهرجانات وشايفين إنهم
ما يستحقوش الفلوس اللي بيكسبوها
مقاطعين فعلاً المهرجانات دي
وللا بيسمعوها بس مستكترين عليهم
الفلوس اللي بيكسبوها؟
هتابع إجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة بإذن الله
سلام
