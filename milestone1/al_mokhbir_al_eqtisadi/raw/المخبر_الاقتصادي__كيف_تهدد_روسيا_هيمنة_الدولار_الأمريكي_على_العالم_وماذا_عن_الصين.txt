أي حد شايل فلوسه النهار دا بالدولار 
معرض في أي وقت إن أمريكا 
تسرق فلوسه
اللي بيحصل في روسيا دا
بداية نهاية هيمنة الدولار على العالم
اللي فات دا مش كلامي أنا كأشرف
دا كلام فياتشيسلاف فولودين 
رئيس مجلس الدوما
اللي هو مجلس النواب الروسي
الراجل ببساطة
زعلان من استغلال أمريكا لهيمنة عملتها 
على النظام المالي العالمي
وفرضها لعقوبات اقتصادية قاسية 
على روسيا 
من ضمنها محاصرة قطاعها المصرفي 
وتجميد احتياطيات البنك المركزي الروسي
وللأمانة مش فولودين لوحده هو اللي بيربط 
بين العقوبات الاقتصادية القاسية 
المفروضة على روسيا 
وما بين تراجع هيمنة الدولار
بنك أوف أمريكا 
وصندوق النقد الدولي
طلعوا من أيام 
وقالوا إن استخدام أمريكا للدولار 
كسلاح 
حيضعف من مكانته 
كعملة احتياط دولية
لأن دول كتير 
حتخاف تعتمد عليه بشكل كبير
بعد اللي حصل في روسيا
أمريكا بتمتلك أقوى جيش في العالم
وعندها النووي 
والإف 35
والباتريوت وستينجر 
ولعب تانية كتير
لها قوة تدميرية رهيبة
وبرغم كدا 
يظل الدولار الأمريكي 
هو أقوى سلاح بتملكه الولايات المتحدة
أمريكا ضربت روسيا بالسلاح دا 
خلال الأسابيع اللي فاتت 
من غير ما تحرك جندي 
أو آلية عسكرية من مكانها
لكن اللي الأمريكان ما حسبوش حسابه بقى
هو إن استخدامهم للدولار كسلاح 
مع دولة كبيرة وضخمة زي روسيا
خلى دول كتير  
تشوف احتياطياتها الدولارية
كنقطة ضعف 
ممكن يتم استغلالها ضدها 
وتركيعها في الأرض من خلالها
ودا بيترجم فوراً لثقة أقل في الدولار 
وإقبال أكبر على عملات بديلة
مفيش دولة في العالم 
تحب تصحى الصبح
تلاقي نفسها محرومة من الوصول
لتلتين احتياطياتها 
من النقد الأجنبي زي ما حصل مع روسيا
ودا يخلينا نسأل شوية أسئلة مهمة 
من ضمنها مثلاً
ليه أمريكا قررت استخدام الدولار 
كسلاح في نزاعها مع روسيا 
حوالين الحرب في أوكرانيا؟ 
وإزاي اللي حصل في روسيا 
حيأثر على مكانة الدولار
كعملة احتياط دولية؟
وليه كتير من مسؤولي 
 البنوك المركزية العالمية
خافوا من اللي حصل مع المركزي الروسي؟
هل دي حتكون بداية نهاية هيمنة الدولار 
على النظام النقدي الدولي؟ 
والسؤال الأهم بقى
هل أمريكا تقدر تعمل 
نفس الحركة دي مع الصين؟
دا جزء من اللي حندردش فيه مع بعض 
في حلقة النهار دا
أنا أشرف إبراهيم 
+ودا المخبر الاقتصادي
تالت يوم في الحرب بين روسيا وأوكرانيا
وتحديداً يوم السبت 
الموافق 26 فبراير اللي فات
رئيسة المفوضية الأوروبية 
أورسولا فون دير لاين 
كانت قاعدة طول اليوم في مكتبها 
في الدور الـ 13 
في مقر المفوضية الأوروبية في بروكسل
أورسولا في اليوم دا 
مكنتش بتعمل حاجة 
غير إنها ماسكة التليفون
يا إما بتعمل مكالمات
يا إما بتستقبل مكالمات
والمكالمات دي كلها كان هدفها الرئيسي 
هو إقناع كل الحكومات الغربية 
إنهم يقفوا مع بعض صف واحد 
ويفرضوا عقوبات اقتصادية ومالية على روسيا 
في نفس الوقت
المهم في نهاية اليوم
الست بدأت تتوتر
لأن فيه مكالمة مهمة لازم تيجي 
مجتش
المكالمة اللي هي كانت مستنياها 
كانت من وزيرة الخزانة الأمريكية 
جانيت يلين
في اللحظة دي
يلين كانت قاعدة في أمريكا 
مع مسؤولي وزارة الخزانة 
بتراجع التفاصيل الدقيقة
للعقوبة الدراماتيكية 
اللي محدش توقعها أبداً
بما في ذلك الروس نفسهم
واللي أمريكا بتخطط لفرضها على روسيا
والعقوبة دي 
هي استهداف احتياطيات  
البنك المركزي الروسي
اللي الجزء الأكبر منها 
موجود في الخارج
وزيرة الخزانة الأمريكية 
كانت قاعدة بتراجع التفاصيل 
على أقل من مهلها
والأوروبيين على الناحية التانية 
كانوا قاعدين على أعصابهم 
مستنيينها تخلص
علشان عاوزين ينجزوا القصة دي
ويعلنوا عن ضربتهم للرئيس الروسي 
فلاديمير بوتين 
في أسرع وقت
مسؤول في الاتحاد الأوروبي 
بيحكي لفايننشال تايمز 
كواليس اليوم دا فبيقول 
إحنا كلنا كنا قاعدين مستنيين 
الاتصال بتاع يلين
وبنكلم نفسنا وبنسأل 
هي بتعمل إيه كل دا؟
المهم يلين لما تأخرت
أورسولا اتصلت برئيس الوزراء الإيطالي 
ماريو دراجي 
وقالت له اتصل بـ يلين 
وشوف تأخرت ليه 
وراجع معاها التفاصيل
وبالفعل ماريو اتصل بيها
وفي مساء نفس اليوم 
الأوروبيين والأمريكيين 
وبعد 72 ساعة من المفاوضات
اتفقوا على روسيا
اتفقوا على تجميد جزء كبير 
من احتياطيات البنك المركزي الروسي 
من النقد الأجنبي 
اللي بتتجاوز 
643 مليار دولار
وبكدا الغرب بقيادة الولايات المتحدة 
أعلن الحرب على الرئيس الروسي 
فلاديمير بوتين
ولكن حرب من نوع جديد ومختلف
حرب مبيضربش فيها ولا رصاصة
بتلجأ فيها أمريكا لحاجة اسمها 
"dollar weaponizing"
أو تسليح الدولار
يعني استخدام الدولار الأمريكي
 كسلاح
الرئيس الأمريكي جو بايدن
لأنه عارف كويس إن الناخبين الأمريكيين 
زهقوا من الحروب الفاشلة طويلة الأمد 
اللي تورطت فيها البلد 
في آخر 20 سنة 
سواء في أفغانستان 
أو العراق أو غيرهم
فضل إنه يلجأ لأسلوب الحرب المالية 
في صراعه مع روسيا
ودا من ناحية
لأن دا هو الخيار المنطقي الوحيد
للاشتباك مع روسيا وجيشها النووي
ومن ناحية تانية بقى
لأن الحرب المالية بالنسبة لأمريكا 
فاعليتها أكبر من الحرب العسكرية التقليدية
واللي بيخلي العقوبات المالية مؤثرة 
سواء في روسيا أو غيرها 
هو إنها بتستغل الهيمنة شبه المطلقة
للدولار الأمريكي 
على النظام المالي العالمي
أسوأ استغلال
للي ميعرفش منكم
الدولار بيمثل ما يقرب من 60% 
من احتياطيات البنوك المركزية في العالم
دا غير إنه داخل في 90% تقريباً 
من المعاملات اللي بتم 
في سوق تبادل العملات الأجنبية
%40 من تجارة السلع في العالم 
بتم بالدولار
واعتباراً من سبتمبر 2021
البنوك الموجودة خارج أمريكا 
كان عليها التزامات دولارية 
بقيمة 17 تريليون دولار
كل دا بيدي الدولار الأمريكي ثقل
ولكن الثقل دا مرتبط برغبة باقي الدول 
في التعامل بالدولار
يعني لو دول العالم صحيت بكرة الصبح 
وقالوا خلاص 
بطلنا نتعامل بالدولار
يبقى الورقة الخضرا دي 
ولا حيبقى لها أي لازمة
ومن هنا بقى
بيبدأ الكلام عن خطورة العقوبات المالية 
اللي تفرضت على دولة كبيرة زي روسيا 
وتأثيرها على ثقة العالم في الدولار
اللي حصل مع الاحتياطيات الروسية دا 
خلى دول كبيرة زي الصين 
تخاف من إنها تتحط في يوم 
في نفس المأزق
وتيجي أمريكا في يوم 
تقلب عليها الترابيزة
وتمنعها من الوصول لاحتياطياتها الدولارية
ودا اللي أكده الاقتصادي الصيني 
والأستاذ في المعهد الوطني 
للدراسات السياسية في طوكيو 
يوكينج شينج
واللي قال إن تجميد الغرب 
لأصول البنك المركزي الروسي 
هيخلي الدول التانية وبالأخص الصين 
تقلق
وتبدأ تفكر في إنها تقلل احتياطياتها 
من الدولار الأمريكي 
لصالح عملات وأصول تانية
الكلام دا مش بينطبق على الصين بس
لا
دا بينطبق كمان على الهند 
والبرازيل وجنوب أفريقيا
واللي بيكونوا مع روسيا والصين 
مجموعة بريكس
التكتل الاقتصادي اللي بيسيطر على 24% 
من الناتج الإجمالي العالمي 
و16% من التجارة العالمية
دا غير باقي الدول الناشئة التانية 
اللي بقى لها أكتر من 25 سنة 
عمّالة تبني في احتياطياتها الدولارية
بصوا
بعد الأزمة المالية الآسيوية اللي حصلت  
سنة 1997
واللي أضرت بعدد كبير من الاقتصادات 
اللي مكنتش بتمتلك احتياطيات كافية 
من النقد الأجنبي 
تمكنها من التعامل 
مع النوع دا من الاضطرابات 
دول كتير بدأت تبني احتياطيات نقدية 
أساسها الدولار الأمريكي 
بحيث تبقى مستعدة لأي طارئ
دالوقت بقى
العقوبات اللي تفرضت
على الاحتياطيات الروسية 
بتوصل للدول دي كلها
رسالة مفادها
أنت تقدر تستخدم احتياطياتك الدولارية 
زي ما أنت عايز 
وتتصرف فيها بالطريقة اللي تعجبك 
ولكن بشرط 
إنك متعارضش المصالح  
أو السياسات الأمريكية بأي شكل
لو حصل وخالفت واشنطن بشكل مباشر 
أو تعاملت مع دولة مغضوب عليها 
من واشنطن 
ممكن ببساطة نحرمك من الوصول 
للاحتياطيات الدولارية 
اللي أنت فاكر إنها ملكك
بس هي مش ملكك
لأن الدولار دا 
بتاعنا إحنا
علشان كدا معهد تحليل الأمن العالمي 
في واشنطن 
بيتوقع إن الهجمة اللي حصلت 
على الاحتياطيات الروسية 
حتخلي البنوك المركزية العالمية 
تبدأ تنوع أصولها 
بحيث تقلل اعتمادها على الدولار الأمريكي
تخلي الدول دي عن الدولار 
ولو بشكل جزئي
حيأثر بلا شك على مكانة الدولار 
في سوق المال
ودا اللي حذر منه صندوق النقد الدولي
جيتا جوبيناث 
النائبة الأولى لمديرة صندوق النقد الدولي 
قالت في أواخر مارس اللي فات 
إن العقوبات المفروضة 
على البنك المركزي الروسي 
بتهدد هيمنة الدولار الأمريكي 
على النظام النقدي العالمي
وحتحوله مع الوقت 
لنظام متعدد الأقطاب
مشتت ما بين عملات مختلفة
لأن فيه دول كتير حتخاف من الدولار 
وحتتحول لعملات تانية
والشيء اللافت للنظر بقى 
هو إن الدولار على الرغم من إنه 
العملة المهيمنة على العالم في آخر 75 سنة
وبدون منافس تقريباً
إلا إن هيمنته دي 
بدأت تتراجع أصلاً في آخر 20 سنة 
لصالح عملات تانية
في 24 مارس اللي فات
صندوق النقد الدولي 
نشر ورقة بحثية تحت عنوان 
التآكل الخفي لهيمنة الدولار
في الورقة دي الباحثين أشاروا 
إلى إن النسبة اللي بيشكلها الدولار 
في احتياطيات البنوك المركزية العالمية 
من النقد الأجنبي 
انخفضت من 71% سنة 1999 
لـ59% سنة 2021
والتراجع دا سببه ببساطة 
هو رغبة البنوك المركزية
 في تنويع احتياطياتها
ببساطة محدش عايز يحط 
بيضه كله في سلة واحدة 
اللي هي سلة الأمريكان
وخد بالك من حاجة مهمة
الفترة اللي بتغطيها الورقة البحثية دي 
هي تقريباً نفس الفترة 
اللي أمريكا بدأت فيها تستخدم 
سلاح العقوبات الاقتصادية بكثافة
المهم
فيه سؤال هنا يطرح نفسه
الدولار تراجعت نسبته 
في الاحتياطيات الدولية
خلال آخر 20 سنة
لصالح أنهي عملة؟
هل يا ترى تراجع لصالح اليورو الأوروبي 
وللا الجنيه الإسترليني 
وللا الين الياباني 
وللا الفرنك السويسري؟
بحسب صندوق النقد الدولي 
ولا عملة من دول سدت الفراغ 
اللي اتخلق مع تراجع الدولار
المساحة اللي تركها الدولار 
اللي ملاها بشكل كبير 
كانت عملات 
الاقتصادي الأمريكي باري إيتشنجرين بيسميها
"Non-traditional reserve currencies"
أو عملات احتياطية غير تقليدية
والكلام هنا عن اليوان الصيني 
والدولار الأسترالي 
والدولار الكندي 
والكرونة الدانماركية 
والكرونة النرويجية  
والكرونة السويدية 
والوون الكوري الجنوبي
تراجع نسبة الدولار في الاحتياطيات الدولية 
وتخلي دول كتير عن مبالغ منه 
لصالح عملات تانية
دي ظاهرة الجماعة بتوع الاقتصاد بيسموها 
"De-dollarization"
أو إلغاء الدولرة
ودي عملية  
بيتم فيها استبدال العملة الأمريكية 
بأي عملة تانية
اللي حصل بقى مع روسيا 
مش حيقضي على الدولار 
ولكنه حيسرع وتيرة إلغاء الدولرة
اللي شغالة من سنين 
ولكن ببطء شديد جداً
روسيا على خلفية العقوبات 
اللي تفرضت عليها من 2014 
بعد احتلالها شبه جزيرة القرم
كانت من أبرز الدول اللي مشيت في السكة دي 
وقللت النسبة اللي بيشكلها الدولار
في احتياطياتها من النقد الأجنبي
من 40% في 2017
لـ 16% بس النهار دا
وفي 2018 
عملت مجزرة في حيازاتها من سندات 
الخزانة الأمريكية
يعني في مارس 2018
روسيا كانت بتمتلك سندات خزانة أمريكية 
بـأكتر من 96 مليار دولار
في خلال شهرين 
وتحديداً في مايو من نفس السنة 
الروس باعوا الجزء الأكبر من السندات دي 
ومفضلش معاهم غير سندات 
بـحوالي 15 مليار دولار بس
الرقم دا 
قل لـ 4.5 مليار دولار بس 
في يناير 2022
روسيا ببساطة كانت عايزة تشيل رقبتها 
من تحت سيف الدولار الأمريكي 
بأي شكل
والصين أدركت أهمية دا قبلها بكتير 
وتحديداً من 14 سنة
في 2008
الصين كانت بتمتلك محفظة 
فيها سندات خزانة أمريكية 
قيمتها أكتر من تريليون و200 مليار 
دولار أمريكي
المبلغ الرهيب دا
كان حيضيع على الصينيين لما حصلت 
الأزمة المالية العالمية
علشان كدا في نوفمبر من نفس السنة 
وأثناء حضوره قمة مجموعة العشرين
الرئيس الصيني السابق هو جينتاو 
اشتكى من الهيمنة المطلقة للدولار 
على النظام المالي العالمي
ودعا لتأسيس نظام مالي دولي جديد
بعدها الصين بدأت تقلل اعتمادها على الدولار 
في تعاملاتها الدولية
وهنا تلاقي نفسك بتسأل سؤال
طب إيه اللي يمنع أمريكا تعمل في الصين 
نفس اللي عملته في روسيا؟
ما روسيا في الآخر 
منفعهاش تقليل اعتمادها على الدولار 
والأمريكان طالوها وعوروها
تعرفوا مين أكتر ناس 
شاغلة بالها بالسؤال دا؟
الأمريكيين
بعد أيام من فرض أمريكا لعقوباتها 
الاقتصادية القاسية على روسيا
وتحديداً في 3 مارس اللي فات
رئيس مجلس الاحتياطي الفدرالي جيروم باول 
كان في الكونغرس  
بيحضر جلسة استماع منعقدة
قدام اللجنة المصرفية بمجلس الشيوخ
المهم أثناء الجلسة
رئيس لجنة القوات المسلحة في المجلس 
السيناتور الديمقراطي جاك ريد 
سأل رئيس الفدرالي سؤال مهم جداً
قال له يا باول
حبايبنا في الصين بدأوا دالوقت يفكروا 
إزاي يتجنبوا مصير روسيا 
لو عملنا معاهم
نفس اللي عملناه في روسيا
أنت متابع الموضوع دا يا باول؟
رد باول عليه وقال له
أيوة متابع
الصين بقى لها فترة فعلاً 
شغالة على موضوع العملة الاحتياطية
وفي نفس الوقت 
بتطور نظام مراسلة للمدفوعات الدولية 
خاص بيها
شبيه بنظام سويفت
كمل الراجل وقال 
الصين بتحاول تحصن نفسها
 من مصير روسيا
طبعاً تحصين الصين وغيرها لنفسهم 
من مصير روسيا 
حيستلزم تقليل اعتمادهم على الدولار
ودا بالتبعية 
حيأثر على المكانة الدولية للدولار 
ولكن على المدى البعيد
لأن مفيش عملة قوية بديلة
تقدر تسد مكان الدولار بشكل سريع
ودا ياخدنا لسؤال حلقة النهار دا
واللي هو نفس السؤال اللي تسأل
 في مارس اللي فات 
لأكتر من 80 أستاذ اقتصاد 
في جامعات أمريكية كبيرة 
زي هارفارد 
وييل 
وستانفورد
وإم آي تي 
وبرينستون 
وبيركلي
في إطار استطلاع رأي 
عملته جامعة شيكاغو
السؤال بيقول
برأيك 
هل استخدام أمريكا للدولار كسلاح 
حيأدي لأن دول العالم 
تبدأ تتحول بعيد عنه 
لصالح عملات تانية؟
نص الناس دي تقريباً 
أو 42% 
قالوا منعرفش
"we don't know"
علشان كدا بسألكم أنتم نفس السؤال
هل استخدام أمريكا للدولار كسلاح 
بتأدب بيه اللي ميعجبهاش 
حيقلل من مكانة الدولار 
كعملة احتياط دولية؟
حتابع كل إجاباتكم في التعليقات
وفي النهاية لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة بإذن الله
سلام
