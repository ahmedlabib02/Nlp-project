في البداية وقبل أي شيء
 نحب نعبر عن خالص تعازينا لأسر ضحايا الزلزال
اللي ضرب أجزاء من سوريا وتركيا مؤخراً
وفي نفس الوقت بنؤكد على تمنياتنا
 بالشفاء العاجل للمصابين
ونجاة وسلامة المفقودين العالقين تحت الأنقاض
كارثة إنسانية يصعب وصفها في الحقيقة
 أو الكلام عنها بشكل عام
لحد لحظة تصوير الحلقة
عدد الضحايا تجاوز 36 ألف
وبكل أسف العدد دا مرشح للزيادة
 مع استمرار جهود الإنقاذ
وعمليات رفع الأنقاض
بعضكم ممكن يتخيل دالوقت
إن إحنا هنتكلم عن الأضرار
 والتوابع الاقتصادية للكارثة دي
 سواء في سوريا أو تركيا
 ولكن في الحقيقة الجزئية المتعلقة
بالأضرار الاقتصادية
 هي أتفه ما يمكن مناقشته في الوقت الحالي
فيه أسئلة ونقاط تانية لها طابع اقتصادي برضه
 ولكنها أسبق وأكتر أولوية
وأهم بكتير ومحتاجة إننا نركز عليها
علشان نعرف الكارثة دي حصلت ليه
وإزاي ممكن ما تتكررش بالشكل العنيف دا تاني
الأسئلة من ضمنها مثلاً
 السؤال اللي يبدو للوهلة الأولى سؤال ساذج جداً
 واللي بيقول
هم عشرات الآلاف اللي ماتوا لحد دالوقت
 سواء في سوريا أو تركيا ماتوا إزاي؟
الإجابة الواضحة والمباشرة للسؤال دا
 هي إنهم ماتوا بسبب الزلزال
ولكن في الحقيقة الإجابة دي مش صح
 أو غير دقيقة على الأقل
الزلزال كظاهرة ما بيموتش حد
 هو مجرد هزة أرضية
مهما بلغت شدتها
 آخرها هتهزك شوية
ومش هتصيب غالباً بأي ضرر
ولكن دا في حالة إنك وقت حدوث الزلزال
كنت ماشي على الأرض أو موجود في خيمة
 أو عايش في مبنى
تم إنشاؤه بمعايير علمية
 تخليه قادر على مقاومة الزلازل
أما بقى لو الزلزال حصل
وإنت موجود تحت سقف مبنى خرساني
 المقاول اللي بناه علشان يوفر مثلاً في حديد التسليح
ما التزمش بأبسط المعايير
 اللي تضمن عدم تضرر المبنى
أو على الأقل عدم انهياره تماماً
في حالة حدوث هزة أرضية
فأنت غالباً في الحالة دي فرص نجاتك ضعيفة جداً
ودا مع الأسف كان حال كتير من الضحايا
في سوريا وتركيا
 اللي فقدوا حياتهم
بسبب انهيار المباني
اللي كانوا عايشين فيها عليهم
المباني والمنشآت السكنية خصوصاً في تركيا
 كانت بتقع زي ورق الكوتشينة
ويمكن أكتر معلومة لفتت نظري في الأرقام المتعلقة
بكارثة الزلزال
هي عدد المباني المدمرة تماماً
 واللي وصلت في تركيا مثلاً
لما يقرب من 25 ألف مبنى دا رقم خرافي
الرقم دا مثير جداً للاستغراب
 بالنسبة لي على الأقل
لإن تركيا وسوريا الاتنين
عندهم أكواد بناء متطورة جداً
 المفروض إنها بتنظم عملية
تشييد المنشآت المبنية بالخرسانة المسلحة
بشكل يخليها قادرة على مقاومة الزلازل
طب إزاي وجود الأكواد دي
ممكن يتسق مع الأعداد الضخمة
للمباني اللي انهارت
 بمجرد ما الزلزال حصل؟
دا السؤال الصعب اللي هنحاول نجاوب عليه
 في حلقة النهار دا
أنا أشرف إبراهيم
ودا المخبر الاقتصادي+
في 17 أغسطس سنة 1999
زلزال بقوة 7.6 درجة على مقياس ريختر
هز منطقة مرمرة
الموجودة في مدينة إسطنبول التركية
الزلزال اللي مدته لم تتجاوز الـ 45 ثانية
تسبب في وفاة أكثر من 17,500 شخص
بعدها بحوالي ثلاث شهور
 وتحديداً في 12 نوفمبر من نفس السنة
 زلزال تاني بقوة 7.2 درجة على مقياس ريختر
هز مدينة دوزجة التركية
وراح ضحية الزلزال دا حوالي 845 شخص
الناس اللي ماتت دي ماتت إزاي؟
باختصار ماتوا تحت أنقاض البيوت والمباني
 اللي انهارت فوقهم
بحسب بيانات وزارة الأشغال العامة التركية وقتها
فالزلازل اللي حصلت سنة 1999
 تسببت في دمار 94 ألف منزل بشكل كامل
 وتضرر 218 ألف منزل
ودي أرقام ضخمة جداً
بالنسبة لشدة الزلازل اللي البلد تعرضت لها
فيه دول تانية تعرضت لضربات زلزالية أشد من كدا
وأرقام مبانيها المدمرة بالتبعية أعداد الضحايا
 كانت أقل بكتير من كدا
ودا طبعاً بيطرح التساؤل المنطقي التالي
ليه المباني دي كلها تدمرت؟
وإجابة السؤال دا
ما كانتش صعبة على المهندسين الأتراك
اللي كانوا شايفين إن المشكلة بوضوح
هي ضعف وهشاشة المباني التركية
واللي تم تشييدها بدون مراعاة للمعايير والاشتراطات
الهندسية اللي تخليها قادرة على مقاومة الزلازل
 وتجنب الانهيار التام في حالة وقوع أي هزة أرضية
علشان الكارثة اللي حصلت سنة 1999 ما تتكررش تاني
 الأتراك أصدروا في سنة 2007
ما يعرف باسم كود الزلازل التركي
اللي بينظم عمليات تشييد مباني الخرسانة المسلحة
واللي بيوضح إيه بالضبط هي المعايير والاشتراطات
اللي المهندس والمقاول
لازم ينتبهوا لها أثناء عملية البناء
 بحيث يبقى المبنى قادر
على مقاومة الزلازل لو حصلت
الكود دا الأتراك رجعوا طوروه
 وأدخلوا عليه تحسينات جديدة
في مارس سنة 2018
ومن ساعتها ولحد النهار دا
المفروض إن كل مباني الخرسانة المسلحة
الجديدة في تركيا
 مبنية على أساس كود الزلازل التركي
الصادر سنة 2018
أو على أساس الكود بتاع 2007
وسواء الكود بتاع 2007 أو النسخة الأحدث منه
فالاتنين بيتضمنوا مجموعة من
فالاتنين بيتضمنوا مجموعة من
أعلى المعايير والاشتراطات الهندسية
 اللي توصل لها العالم
 فيما يخص تشييد الأبنية المقاومة للزلازل
نفس الكلام فيما يخص سوريا
 سنة 1992
 سوريا اعتمدت الكود العربي السوري
 لتصميم وتنفيذ المنشآت بالخرسانة المسلحة
الكود دا ساعتها
ما كانش فيه أي اشتراطات هندسية
لها علاقة بمقاومة الزلازل
ولكن الوضع دا ما استمرش كتير
في سنة 1995
نقابة المهندسين السوريين
شاركت في تطوير خريطة المناطق الزلزالية في سوريا
وعلى هذا الأساس عدلت الكود العربي السوري
 بحيث يتضمن اشتراطات
لازم المصمم يراعيها أثناء تصميم الأبنية والمنشآت
لازم المصمم يراعيها أثناء تصميم الأبنية والمنشآت
بحيث تبقى قادرة على مقاومة الزلازل
في 2004 نقابة المهندسين السوريين
 رجعت عملت ملحق خاص
بتصميم وتحقيق المباني والمنشآت المقاومة للزلازل
في الكود العربي السوري
وفي 2013 طورت الملحق دا تاني
 وبقت سوريا بتعتمد على الكود الأمريكي بتاع 2009
والكود بتاع 2010
اللي كانوا بيشملوا أحدث ما تم التوصل له
في مجال تصميم المباني والمنشآت
 المقاومة للزلازل
دا كلام حلو ويفرح أي حد
اللي يزعل بقى هو إن دا مجرد كلام بس
مع الأسف فيه فجوة كبيرة ما بين الموجود على الورق
سواء في كود الزلازل التركي أو كود الزلازل السوري
 وما بين اللي بيتم تنفيذه على أرض الواقع
 في أنشطة البناء والتشييد
نسبة الالتزام بمعايير كود الزلازل ضعيفة جداً
وعدم الالتزام بدا
نتيجته مع الأسف كانت مميتة
ودا ظهر بوضوح في الزلزال الأخير
في الساعات الأولى من فجر يوم الإثنين
 الموافق 6 فبراير 2023
زلزال بقوة 7.8 درجة على مقياس ريختر
هز جنوب تركيا وشمال سوريا
الزلزال الأقوى في تاريخ تركيا الحديث
الزلزال دا لإنه حصل الصبح بدري
حوالي الساعة 4:17 صباحاً
الناس كانت نايمة 
وكتير منهم ما لحقش يهرب للأسف 
بعد الزلزال دا ما هز المنطقة
 حصلت مئات الهزات الارتدادية
 كان من ضمنها هزة عنيفة جداً
حصلت بعدها بساعات قليلة
كانت شدتها مقاربة لشدة الزلزال الأول
الهزة دي كانت قوتها 7.5 درجة
 على مقياس ريختر
المهم
لما شمس يوم 6 فبراير طلعت والكاميرات بدأت تصور
العالم كله اتصدم من حجم الدمار اللي حصل
في المنطقة اللي ضربها الزلزال
 وخصوصاً في تركيا
 اللي بتمتلك واحد من أبرز القطاعات العقارية
في العالم
لو حد ما عندوش فكرة اللي حصل بالضبط
 للوهلة الأولى
ممكن أول ما يشوف الصور
 يتخيل إن المنطقة دي اتضربت بالنووي
أو بسلاح دمار شامل
في بعض الأحياء في تركيا
 ما كانش فيها مبنى واحد سليم
أكوام متلاصقة من التراب
 تحتها مع الأسف ناس فقدت حياتها
وناس لسة عايشة
 وقاعدة متحاصرة مستنية اللي يجي ينقذها
بحسب آخر كلام سمعناه
 من وزير البيئة والتخطيط العمراني التركي
مراد كوروم
فيه حوالي 24,921 مبنى
تدمروا تماماً في تركيا
المباني اللي انهارت دي زي ما قلنا
هي السبب في وفاة الناس اللي ماتت
 علشان كدا لازم نقف قدام المعلومة دي
ونسأل السؤال المنطقي التالي
إزاي المباني دي كلها انهارت؟
 وإزاي انهارت بالشكل البشع اللي شفناه دا
 واللي بسببه كانت إمكانية إنقاذ الناس
اللي ما لحقتش تهرب صعبة جداً؟
هل كود الزلازل التركي فاشل
 والاشتراطات الهندسية الموجودة فيه غير كافية؟
إجابة الأسئلة دي لها شقين
 أولاً
أكتر من نص المباني في تركيا
مبنية قبل سنة 2000
يعني قبل اعتماد كود الزلازل بتاع 2007
دي للوهلة الأولى تبدو حجة ممتازة جداً
 تعفي الناس اللي بنوا قبل سنة 2000 في تركيا
من إن حد يلومهم النهار دا
ولكن الحجة دي تنهار
 قدام حقيقة إن تركيا
 بتعتبر واحدة من أقدم دول العالم
 اللي عندها كود زلازل
بيحكم أنشطة البناء
1940
و1944
 و1949
و1953
 و1962
 و1968
 و1975
 و1998
 و2007
و2018
دي هي السنين اللي تركيا أصدرت فيها
 أكواد لأنشطة البناء
في المناطق المعرضة لخطر الزلازل
طب إزاي الأكواد دي كلها ما منعتش
أو ما ساهمتش
في تحجيم انهيار المباني في تركيا
 خلال الزلازل المختلفة من القرن اللي فات
 ولحد النهار دا؟
دا ياخدنا للشق التاني من إجابة الأسئلة اللي ذكرناها
من شوية
 باختصار ما حدش بيلتزم بالكود لا زمان ولا النهار دا
لا المقاولين بيهتموا بالكود
اللي فيه اشتراطات لو نفذوها بالحرف
هيلاقوا نفسهم بيصرفوا كتير
ولا الزبون بيشغل باله أو بينتبه
إذا كان المبنى دا مقاوم للزلازل
ومبني وفقاً للكود وللا لأ
ولا الجهات التنظيمية في البلد
 صارمة بشكل كافي
 في إرغام المقاول أو المطور
 على الالتزام بالكود
من الآخر كدا
لا فيه تنفيذ ولا فيه رقابة
ونتيجة عدم الالتزام من ناحية
 والتراخي من ناحية تانية
كانت المشاهد الصعبة
اللي كلنا تابعناها وشفناها على الشاشات
 لانهيار مباني بعضها لسة مبني قريب جداً
لحد اللحظة اللي إحنا بنصور فيها الحلقة
السلطات التركية
ألقت القبض على أكتر من 130 مقاول
 بتهمة التورط في أنشطة البناء المخالف
 وغير المطابق للمواصفات
 لعدد من المباني اللي انهارت في الزلزال
المهم واحد من الناس اللي اتقبض عليهم
كان مقاول تركي
اسمه محمد يشار جوشكون
المقاول دا اتقبض عليه وهو بيحاول يخرج من تركيا
عن طريق مطار إسطنبول
 لإنه كان المسؤول عن تشييد مجمع سكني راقي
 في مدينة أنطاكية التركية
اسمه Rönesans Rezidans
المجمع دا كان مكون من 12 طابق
فيهم 249 شقة
 وكان بيتم الترويج له
باعتباره قطعة من الجنة في تركيا
 وبما إن المجمع السكني دا
لسة مبني قريب
فكان من المتوقع إنه يكون مراعي في تشييده
الاشتراطات الخاصة بكود الزلازل التركي
 ولكن بمجرد ما الأرض اتهزت في فبراير 2023
 المجمع دا انهار تماماً
 وتسبب في حصار حوالي ألف شخص من سكانه
تحت الأنقاض
دا حصل رغم إن المجمع دا
عملية بناؤه بدأت في 2012
 وانتهت في 2013
يعني عمره عشر سنين بس
وفيه مباني أحدث من كدا مبنية مثلاً في
2018 و2019
انهارت هي كمان في الزلزال الأخير
والكارثة بقى
هي الطريقة اللي انهارت بها كتير من المباني دي
بصوا يا جماعة
علشان تكونوا معاي في الصورة
الهدف الرئيسي من الاشتراطات الهندسية الموجودة
 ضمن كود الزلازل في أي بلد
 هو إن المبنى يقاوم الزلزال لو حصل
ويفضل سليم بدون ما يتعرض لأي أضرار
لكن حتى لو الزلزال قوي جداً
 والمبنى حيتأثر يعني حيتأثر
وحيقع ما فيش مفر
فساعتها الاشتراطات والمعايير الهندسية هنا
 بتضمن إن المبنى ما يتطربقش فوق بعضه
ويتحول لفطيرة
لو لاحظت في مشاهد الأنقاض في تركيا
مباني كتير وهي بتقع
 بتتحول في لحظة لكوم من التراب والحجارة
دا كان مستحيل يحصل
لو المباني دي مبنية وفقاً لكود الزلازل التركي
حتى لو الزلزال دا شدته عشرومية على مقياس ريختر
المبنى لو مطابق للكود ما يوقعش بالشكل دا
المبنى لو مطابق للكود ما يوقعش بالشكل دا
الحالة الوحيدة اللي ممكن توصل المبنى للوضع دا
هي إنك تفجره بالديناميت
طب أنا ليه بقول إن المبنى
 كان مستحيل يقع بالشكل دا؟
 هقول لك
المبنى اللي بيقع في حالة الزلزال
 بيقع نتيجة مزيج من حاجتين
الأول هو شدة الحمل
 والتاني هو مدى جودة مواد البناء
الهزة بتاعت الزلزال بتضغط على المبنى
وبتعمل حمل عليه فبتحركه
 لو المبنى دا متأسس ومتصمم صح وفقاً للكود
هيكون عنده قدرة يتحمل الحمل الزايد دا ويمتصه
بس دا بشرط إن مواد البناء بتاعته
 تكون جودتها مناسبة
طب الحمل شديد وأكبر من قدرة المبنى على التحمل
في الحالة دي المبنى ممكن يميل أو يقع
 ولكن حتى وهو بيميل أو بيقع
هيكون محافظ بشكل كبير على هيكله الأساسي المربع
اللي عامل زي الصندوق
واللي هو عبارة عن سقف وجدران وأرضية
 هنلاقي التلاتة دول ماسكين في بعض
بصلابة لآخر لحظة
 ودا بيحمي الناس اللي عايشة جوه الصندوق دا
طب الصلابة والتماسك دول جايين منين؟
باختصار المعايير الهندسية الموجودة ضمن كود الزلازل
بتشترط مثلاً إن زوايا الوحدة
اللي هي مكان تلاقي السقف مع الجدران مع الأرضية
 تكون متأسسة بشكل قوي
 وفيها مثلاً كمية معينة من حديد التسليح
بحيث المبنى ما يفكش من بعضه مع أول هزة
ونلاقي السقف لازق في الأرضية
والناس في النص
دا مع الأسف اللي حصل في مباني كتير
 في سوريا وتركيا
 بسبب عدم الالتزام بالكود وضعف جودة مواد البناء
مبنى مثلاً مكون من عشر طوابق
نلاقي السقف بتاع الطابق العاشر
 لازق في أرضيته
لازق في سقف التاسع
واللي هو لازق في أرضيته
وهكذا لحد تحت
في النهاية تلاقي المبنى عامل زي البانكيك بالضبط
علشان كدا الجماعة بتوع الزلازل
 بيسموا انهيار المباني بالشكل البشع دا
Pancake Mode
مع الأسف إمكانية نجاة الناس في الحالة دي
بتقل جداً جداً
هنا بقى فيه سؤال بيطرح نفسه
هل لو كانت تركيا وسوريا
التزموا بكود الزلازل بتاعهم
فيما يخص مباني الخرسانة المسلحة
 كان عدد ضحايا الزلزال العنيف اللي ضربهم دا
 هيكون أقل؟
قطعاً وبلا شك
 دي نقطة ما فيهاش جدال
 ونروح بعيد ليه؟
من حوالي 13 سنة
وتحديداً في يوم 17 فبراير 2010
الساعة 03:34 صباحاً
زلزال بقوة 8.8 درجة على مقياس ريختر
هز تشيلي
وعلى مدار خمس أيام متتالية
 تشيلي تعرضت لـ 142 هزة ارتدادية
شدة الهزة الواحدة منهم
تتجاوز الـ 5 درجات على مقياس ريختر
دا كان تاني أقوى زلزال في تاريخ تشيلي
وسادس أقوى زلزال يتم تسجيله في العالم ساعتها
والزلزال دا زي ما أنتم أكيد لاحظتم
قوته أكبر بدرجة
من قوة الزلزال اللي ضرب تركيا وسوريا مؤخراً
 خدوا بالكم من حاجة
ريختر مقياس لوغاريتمي
ودا معناه إن الزلزال اللي شدته 8 درجات مثلاً
أقوى بعشر مرات
من الزلزال اللي قوته 7 درجات
يعني ما تستقلش أبداً
 بفرق الدرجة دا على المقياس دا
المهم
 تفتكروا الزلزال العنيف دا
 واللي ضرب منطقة في تشيلي
بطول 500 كيلومتر مربع
وبعرض بيتراوح ما بين 100 لـ 150 كيلومتر مربع
تسبب في موت كام واحد هناك؟
500 شخص بس
دا عدد ضحايا الزلزال العنيف دا
وسر انخفاض عدد ضحايا الزلزال رغم قوته
واتساع نطاقه
هو الملف الموجود قدامكم على الشاشة دا
دا كود الزلازل التشيلي
والحكومة التشيلية حريصة إن كل المباني الجديدة
 في البلد المبنية بالخرسانة المسلحة تلتزم بيه
ودرجة التزام المقاولين والمطورين
 بالكود دا عالية في تشيلي
لإن فيه رقابة حكومية مشددة
علشان كدا أنا بأكد إن الالتزام بكود الزلازل
كان ممكن ينقذ أرواح كتير خصوصاً في تركيا
طب إيش معنى تركيا؟
السؤال دا ياخدنا لملاحظة مهمة جداً
 تخص الزلزال اللي ضرب تركيا وسوريا
معظمكم بيبص لها طول الوقت
ولكنه يمكن مش منتبه لها أو لدلالتها
لحد دالوقت الأرقام بتوضح
 إن عدد ضحايا الزلزال في تركيا
هو أضعاف أضعاف عدد الضحايا في سوريا
كنا نتمنى طبعاً
ما يكونش فيه أي ضحايا سواء هنا أو هنا
 ولكن دا اللي حصل مع الأسف
ليه دا حصل بقى؟
عارفين حرف الـ U؟
اقلبوه بقى
فيه علاقة على شكل حرف U مقلوب
ما بين مستوى الدخل بتاع الدول
وما بين أعداد ضحايا الزلازل
هبسطها لك أكتر
زي ما إحنا عندنا تلات أنواع من الدول
لو قسمناهم على حسب مستوى الدخل
 دول منخفضة الدخل
 ودول متوسطة الدخل
ودول غنية
الناس في الدول منخفضة الدخل
 أغلبيتهم بيكونوا عايشين في منازل متجاورة
 بشكل أفقي
 مبنية باستخدام مواد خفيفة
لو حصل زلزال والبيوت دي تطربقت فوق دماغهم
والسقف وقع
 الأضرار غالباً هتكون بسيطة
وبالتالي عدد ضحايا الزلزال هيكون منخفض نسبياً
نفس الدولة دي
لو ربنا كرمها واغتنت شوية
 وبقت من أصحاب الدخل المتوسط
هتمشي في سكة التوسع الرأسي
والبناء بالخرسانات المسلحة
 ولكن بدون ما تلتزم بأكواد الزلازل
لإن الالتزام بها مكلف وهم مش أغنياء كفاية
وبالتالي لما بيحصل زلزال
 والناس دي عايشة في المباني الخرسانية
غير المطابقة للمواصفات
 المباني دي بتتهدم والضحايا بيكون عددهم كبير جداً
نفس الدولة دي برضو
لو اغتنت وبقت من الدول الغنية
فهي هتميل غالباً لتنفيذ وتطبيق أكواد الزلازل
علشان تضمن حياة وسلامة وأمن السكان
وفي الحالة دي الدولة دي لو حصل فيها زلزال
عدد الضحايا هيرجع يقل تاني
كدا إحنا عندنا دول منخفضة الدخل
 وعدد ضحايا قليل
وبعدين دول متوسطة الدخل
وعدد ضحايا مرتفع
وبعدين دول غنية
وعدد ضحايا قليل
 دا حرف الـU المقلوب
سوريا دولة منخفضة الدخل
وخصوصاً شمالها اللي ضربه الزلزال
واللي هو أصلاً 
فيه مخيمات على الأرض
وبالتالي عدد الضحايا ما كانش كبير بالمقارنة
مع تركيا متوسطة الدخل
 اللي الطفرة العقارية غير المنضبطة بتاعتها
 ساهمت في ارتفاع عدد المباني المنهارة
وبالتبعية زيادة ضحايا الزلزال
لحد كدا أنا خلصت كلامي
وكالعادة عندي سؤال لحضراتكم
برأيك إيه هي أفضل طريقة
 لضمان التزام المقاولين والمطورين العقاريين
 مستقبلاً بأكواد الزلازل؟
هل هي الحوافز الحكومية
 وللا الرقابة المشددة؟
هتابع إجاباتكم في التعليقات
 وفي النهاية بنكرر تعازينا لأسر ضحايا الزلزال
 تمنياتنا بالشفاء العاجل للمصابين
لا أراكم الله مكروهاً في عزيز لديكم
سلام
