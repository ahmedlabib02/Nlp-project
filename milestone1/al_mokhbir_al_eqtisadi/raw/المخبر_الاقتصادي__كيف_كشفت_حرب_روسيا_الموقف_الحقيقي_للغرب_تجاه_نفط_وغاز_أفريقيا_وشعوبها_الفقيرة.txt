إنتو ناس منافقين وبتقولوا حاجة وتعملوا
حاجة تانية
وبتدوسوا علينا علشان تعملوا
show إعلامي على حسابنا إحنا
كدول فقيرة
إنتو من الآخر عاوزيننا نفضل فقرا
نمد إيدنا ليكم
وبتجبرونا على الالتزام بسياسات إنتو
نفسكم مش ملتزمين بيها
وساعة ما بيجد الجد بتكونوا أول ناس
بتحطوا المبادئ دي تحت جزمكم
اللي فات دا كلام موجه للدول الغربية الغنية
وهو مش كلامي أنا في الحقيقة
دا تقدروا تقولوا إنه ملخص
لتصريحات عدد من الزعماء الأفارقة من دول
زي أوغندا ونيجيريا ومالاوي﻿ والسنغال
وكان من ضمنهم نائب الرئيس النيجيري
اللي كتب من كم شهر مقال انتقد فيه الدول
الغربية واتهمها بالنفاق
طب ليه الأفارقة زعلانين؟
هقول لك
دول زي أمريكا وفرنسا وألمانيا والنرويج
وغيرهم
عاملين قدام العالم كله في المؤتمرات
بتاعت المناخ إنهم أبطال المناخ وخايفين
على البيئة وحريصين على تنفيذ سياسات
تقلل الاحتباس الحراري
ولكن السياسات دي مش بينفذوها
على نفسهم رغم إنهم أكبر مصدر للغازات
الدفيئة اللي بتفاقم مشكلة المناخ
بالعكس هم رايحين يجبروا الدول الأفريقية
الفقيرة إنها تنفذ السياسات دي رغم
علمهم بضررها على النمو الاقتصادي
طوال السنين اللي فاتت الدول الغربية عمالة
تقول للأفارقة مش هنديكم فلوس تطوروا
مشاريع الوقود الأحفوري عندكم زي
النفط والغاز
رغم إن الدول دي في أمس الحاجة للنوع دا
من المشاريع
لكن أول ما بوتين عملها فيهم ودخل
أوكرانيا وقطع الغاز عن أوروبا
كل الدول الغنية اللي كانت لسه بتدي
محاضرة للأفارقة عن مساوئ الوقود الأحفوري
جريوا على أفريقيا يترجوها تزود إنتاجها
من النفط والغاز بأقصى سرعة
نفاق وازدواجية معايير زي ما الكتاب بيقول
واللي يزعل بقى هو إن الدول الغنية دي
رايحة دلوقت تساعد أفريقيا علشان ترفع
إنتاجها من النفط والغاز علشان تاخد الإنتاج دا
لنفسها بس
مش عاملين حسابهم إن الإنتاج يوجه
للأسواق الأفريقية المحلية اللي بتعاني بالفعل
من نقص شديد في الطاقة
إيه هي القصة بالضبط؟
إزاي قضية المناخ بالنسبة للدول الغربية
كانت صنم عجوة أول ما جاعوا أكلوه؟
وإزاي سياساتهم بتساهم في إبقاء
الدول الأفريقية في فخ الفقر غير قادرة على
الخروج منه؟
دا جزء من اللي هندردش فيه مع بعض
في حلقة النهار دا
أنا أشرف إبراهيم ودا المخبر الاقتصادي+
في القرن الـ 18 ملكة أوروبية كانت
قاعدة لا بيها ولا عليها في القصر بتاعها
لقيت الحاشية بتوعها جايين يقولوا لها الحقي
في مجاعة والشعب مش لاقي حتى العيش
أو الخبز ياكله
قامت ردت عليهم بكل براءة وقالت لهم
طالما مش لاقيين عيش خليهم ياكلوا كيكة
الواقعة دي مرتبطة باسم ماري أنطوانيت
ملكة فرنسا وزوجة لويس السادس عشر
لكن المؤرخين بيشككوا في صحة انتساب
الواقعة دي ليها
ولكن مش مهم مين اللي قال الجملة
الظريفة دي
المهم دلالاتها
ببساطة الواقعة دي بتوضح الانفصال الشديد
اللي بتعاني منه النخب الغنية عن واقع
الناس العادية
علشان كدا القصة دي في رأيي هي أفضل
ما يعبر عن العلاقة بين الدول الغنية
والدول الفقيرة فيما يخص سياسات
المناخ تحديداً
باختصار الأفارقة صوتهم تنبح خلال
السنين الأخيرة وهم بيترجوا الدول الغنية
في إنها تمول مشاريع النفط والغاز عندهم
علشان يعالجوا مشكلة نقص الطاقة المزمن
اللي بتعاني منها دول القارة
وفي المقابل الأوروبيين والأمريكان
أبطال المناخ كانوا بيردوا عليهم دايماً
مش هنديكم فلوس تعملوا بيها مشاريع
وقود أحفوري تلوثوا بيها الجو
وروحوا اعملوا مشاريع طاقة متجددة زي
طاقة الرياح
الكلام دا للوهلة الأولى أنت ممكن تشوفه
حرص من الدول الغربية على إنها تدعم
مشاريع الطاقة الصديقة للبيئة بس
يعني هم ما عندهمش مشكلة إنهم يدعموا
مشاريع طاقة في أفريقيا
بس كل مشكلتهم مع مشاريع الوقود
الأحفوري اللي بتلوث الجو
ولكن في حقيقة الأمر الغرب بيقول للأفارقة
مش لاقيين عيش كلوا كيكة
طب إزاي؟
خليني أحكي لكم حكاية سريعة
في 2014 منظمة السلام الأخضر
Green Peace
عملت تجربة في قرية هندية صغيرة اسمها
دارناي
التجربة دي كانت عبارة عن تحويل القرية
لأول منطقة في الهند بتعتمد بشكل كامل
في استهلاكها من الكهربا على الطاقة
الشمسية بس
أول ما تم الإعلان عن التجربة دي الدنيا
تقلبت في الإعلام الدولي وحصل احتفاء
كبير بالقرية الهندية اللي هتكون نموذج
يحتذى به في رفض الاستسلام أو الوقوع في
فخ صناعة الوقود الأحفوري
المهم أول يوم يشغلوا فيه شبكة الكهربا
في القرية على ألواح الطاقة الشمسية
الكهربا قطعت في خلال ساعات بعد ما تم
استنزاف البطاريات
ساعتها الجماعة بتوع المحطة راحوا قالوا
لسكان القرية معلش يعني لو ما فيهاش إساءة
أدب يا ريت ما تشغلوش التلاجات ولا أجهزة
 التلفزيون علشان البطاريات
بتخلص بسرعة
والناس سمعت الكلام وصبرت
وفي أغسطس من نفس السنة المنظمة دعت
أحد السياسيين الهنود لزيارة القرية الهندية
علشان تفرجه على التجربة العظيمة بتاعت
الطاقة الشمسية
ساعتها سكان القرية أول ما عرفوا طلعوا
يستقبلوه في الشوارع وهم شايلين لافتات
مكتوب عليها عاوزين كهربا من الحقيقية
بدل الكهربا الفشنك اللي عندنا دي
وبالفعل تم توصيل القرية على شبكة الكهربا
الرئيسية اللي شغالة بالفحم
وساعتها سكان القرية جريوا على الألواح
الشمسية يكسروها
لأن الكهربا الجديدة المنتجة بالفحم أولاً
ما بتقطعش ومتوفرة باستمرار وبتسمح لهم
يشغلوا كل أجهزتهم في نفس الوقت
وثانياً الكهربا دي أرخص بكتير
تقريباً بتكلف تلت تكلفة الكهربا بتاعت
الطاقة الشمسية
علشان كدا ما زعلوش على وقف مشروع
الطاقة الشمسية عندهم
بالعكس النهار دا الموقع بتاع مشروع الطاقة
الشمسية في قرية دارناي السكان حولوه
لا مؤاخذة لزريبة مواشي
دا معناه ببساطة إن الطاقة المتجددة زي طاقة
الرياح والطاقة الشمسية ما ينفعش تكون بديل
عملي للطاقة المنتجة عن طريق
الوقود الأحفوري
ودا شيء نقدر نتأكد منه بمجرد ما نبص على
اقتصادات الدول الغنية
يعني كل الدول الصناعية الغنية اللي نعرفها
قصص نجاحها قامت على الوقود الأحفوري
ولحد النهار دا الاقتصادات دي معتمدة بشكل
ساحق على مصادر طاقة ملوثة للبيئة زي النفط
والغاز والفحم
ما فيش دولة فيهم بتعتمد على طاقة الرياح
أو الطاقة الشمسية
ودا ببساطة لأن فيه ليل وفيه غيوم وفيه أيام
ما فيهاش رياح
وساعتها عملية توليد الطاقة هتقف
والكهربا هتقطع
واحد هيقول لي أومال البطاريات لازمتها إيه؟
ما إحنا ممكن نخزن الطاقة المنتجة
عن طريق المصادر المتجددة زي الشمس
والرياح في بطاريات بحيث لما يبقى فيه﻿
غيوم أو يبقى ما فيش رياح نعتمد على
الطاقة المخزنة دي
ودا كلام نظرياً جميل لكنه مش عملي
كل البطاريات الموجودة في العالم النهار دا
آخرها تخزن ما يعادل 75 ثانية من الاستهلاك
العالمي من الكهربا
وفي ظل اتساع سوق البطاريات من المتوقع
توصل قدرة التخزين الإجمالية للبطاريات
على مستوى العالم أقل من 11 دقيقة
من الاستهلاك العالمي على سنة 2030
علشان كدا ما فيش دولة صناعية بتعتمد بشكل
كبير على طاقة الرياح أو الطاقة الشمسية
لأن لو دا حصل فساعتها هنلاقي
المصنع بيوقف أول ما الرياح تهدى أو أول
ما الدنيا تغيم
كل مصانع الصلب والأسمدة مثلاً في أوروبا
وأمريكا شغالة بالفحم والغاز
وعلى هذا الأساس بنلاقي النهار دا إن أكتر
من تلت أرباع الطاقة المستهلكة
في الدول الغنية
مصدرها وقود أحفوري
الطاقة الشمسية وطاقة الرياح بيشكلوا
أقل من 3%
وبرغم كل دا بنلاقي الدول الغربية بتنظر
على الدول الفقيرة
وبتحاول تحرمها من تطوير مشاريع لاستخراج
النفط والغاز وبالتالي توفير احتياجاتها من
الطاقة وبالتبعية من التنمية الاقتصادية
قال إيه علشان تحافظ على البيئة
يعني إنتو خاربين الدنيا في استهلاك الوقود
الأحفوري وجت على أفريقيا الغلبانة هي اللي
هتلوث البيئة وتوسع خرم الأوزون
لما تعمل مشاريع توفر لنفسها احتياجاتها
القليلة من الطاقة؟
وهنا خليني أدي لكم شوية معلومات سريعة
أولاً الشخص اللي عايش في الدول الغنية
المتقدمة بيستهلك طاقة مولدة من الوقود
الأحفوري أكتر من كل الطاقة اللي بيستهلكها
23 أفريقي فقير
ثانياً بقى أنت عندك مليار شخص
في أفريقيا بيستهلكوا كهربا أقل من اللي
بيستهلكها سكان إسبانيا اللي عددهم
47 مليون نسمة
ثالثاً بقى ودا الأهم
قارة أفريقيا كلها على بعضها مسؤولة فقط
عن 3% من انبعاثات الكربون في العالم
ولو ركنا جنوب أفريقيا على جنب
النسبة هتبقى أقل بكتير
على الناحية التانية بقى بنلاقي الدول الغنية زي
أمريكا وكندا واليابان ودول أوروبا الغربية
مسؤولين مع بعض عن أكتر من 50%
من الانبعاثات
رغم إن عدد سكانهم ما بيشكلش أكتر
من 12% من سكان العالم
وخد الكبيرة بقى
بحسب وكالة الطاقة الدولية
لو الولايات المتحدة والاتحاد الأوروبي نفذوا
بصدق كل سياسات المناخ اللي اتفقوا عليها
وطبقوها بالحرف
ففي أفضل الأحوال الطاقة المتجددة مش
هتوفر لهم أكتر من تلت احتياجاتهم
من الطاقة على سنة 2050
يعني الغرب لسه هيفضل معتمد على الوقود
الأحفوري لعقود قدام كمان
وبرغم الحقايق دي الدول الغنية شايفة إن منع
أفريقيا من تطوير مشاريع توفر احتياجاتها
من الطاقة باستخدام الوقود الأحفوري زي
ما هم نفسهم بيعملوا هو اللي هيحل مشكلة
الاحتباس الحراري
في مؤتمر المناخ COP26 اللي انعقد
في نوفمبر اللي فات
الدول الغنية تعهدت بوقف تمويل مشاريع
استخراج الغاز الطبيعي في الخارج بس
يعني هم مش هيوفروا تمويل لأي دولة
مثلاً في أفريقيا أو أمريكا اللاتينية لو عاوزين
يعملوا مشروع غاز
بس عندهم هم هيطوروا مشاريع غاز عادي
هم طبعاً أخدوا التعهد دا بقلب جامد لأنهم
ما كانوش محتاجين غاز من حد
روسيا كتر خيرها كانت مغرقة القارة الأوروبية
غاز طبيعي رخيص وما كانتش مخلياهم
نفسهم في حاجة
فالغاز كان كتير
لكن زي ما بيقولوا يا مستكتر الأيام أكتر
في أواخر فبراير اللي فات الرئيس الروسي
فلاديمير بوتين أمر الجيش الروسي بدخول
الأراضي الأوكرانية
ومن اللحظة دي القارة أحوالها تشقلبت
وأسواق الطاقة في العالم كله وخصوصاً
في أوروبا ولعت
بوتين قطع عنهم
الغاز وقفل نورد ستريم 1
في اللحظة دي بقى بنشوف أحلى يو تيرن
ممكن تشوفه في حياتك
لف وارجع تاني
أوروبا وأمريكا لسياسات المناخ
أنت مين يا ابني ما أعرفكش
أولاف شولتس مستشار ألمانيا والمدافع الأول
عن الطاقة النظيفة في أوروبا طار على
السنغال في مايو اللي فات في أول زيارة
ليه لأفريقيا
علشان يتابع بنفسه تطوير السنغال لحقل
غاز من المفترض إنه هيشتغل السنة الجاية
شولتس راح قال للسنغاليين إحنا معاكم
في مشاريع الغاز وهندعمكم بشكل مكثف
يا راجل إيه اللي جد؟
دا الرئيس السنغالي نفسه كان بيترجاكم
قبلها بـ 8 شهور تقريباً تدعموا مشاريع الغاز
في البلد وما حدش عبره
في 24 سبتمبر 2021 الرئيس السنغالي
ماكي سال وقف قدام الجمعية العامة
للأمم المتحدة في نيويورك وقال للحضور
يا جماعة الدول بتاعتنا ما تقدرش تحقق
تحول في مجال الطاقة وتتخلى عن مشاريع
الطاقة الملوثة للبيئة اللي البلدان الصناعية
نفسها بتعتمد عليها بدون ما يكون فيه﻿
بديل قابل للتطبيق وفي نفس الوقت
عادل ومنصف
امتنعاكم عن تمويل عملية تطوير قطاع الغاز
عندنا هيشكل عقبة رئيسية بالنسبة لنا
طبعاً كلامه دا لما قاله في الأمم المتحدة
ولا حد من أوروبا عبره
ولكن بفضل بوتين لقى زعيم أقوى دولة في
أوروبا بعدها بكام شهر جاي له زيارة 3 أيام
يترجاه إنه يكثف تطوير مشاريع الغاز
لأن ألمانيا تعبانة ومحتاجة غاز
طب سياسات المناخ والطاقة النظيفة
وكل الكلام اللذيذ دا؟
لا اركنها دلوقت
الكلام دا مش هيدفي الألمان في الشتا
المهم قبل زيارة المستشار الألماني للسنغال
بشهر وتحديداً في أبريل 2022
شركة البترول الوطنية النيجيرية NNPC
تفاجأت بإن عندها ضيوف مهمين
سفيرة الاتحاد الأوروبي في نيجيريا
صامويلا إيثوبي
جاية تزورهم وجايبة معاها سفراء فرنسا
وإيطاليا والبرتغال وإسبانيا
المجموعة دي كانوا لمين بعضهم
وجايين مقر الشركة المملوكة للحكومة النيجيرية
علشان يقنعوا النيجيريين إنهم يزودوا إنتاجهم
من الغاز بحيث يوفروا لأوروبا جزء من
احتياجاتها من الغاز اللي ضاعت لما بوتين
قفل الحنفية
إيطاليا هي كمان جريت على الجزائر وأنغولا
وجمهورية الكونغو وموزمبيق علشان الغاز
فجأة مشاريع الغاز الطبيعي في أفريقيا
بقت حلوة وعليها سكر ومش بتلوث الجو
من الآخر الأوروبيين ما عندهمش مشكلة
في إنهم يدعموا مشاريع الغاز الطبيعي
في أفريقيا طالما الغاز دا رايح لهم
وهم محتاجينه
المواطن الفرنسي والألماني والإيطالي
ممكن يشوف دا ذكاء من حكومته اللي بتدور
على مصلحته
لكن على الناحية التانية المواطن اللي عايش
في دولة أفريقية زي نيجيريا مثلاً
بيشوف دا نفاق
وازدواج معايير
لإنه﻿ كان شاهد على مناشدة بلده للدول الغنية
في مساعدتها على تطوير مشاريع الغاز
الطبيعي علشان تقدر تحل أزمة الطاقة اللي
في البلد
لكن الدول الغنية فضلت مطنشة النيجيريين
وبتقول لهم كلوا كيكة بدل العيش
أو استخدموا الطاقة النظيفة بدل الوقود
الأحفوري اللي عندكم منه كميات كبيرة
وجزء بسيط منه ممكن يغير لكم حياتكم
نيجيريا يا جماعة هي تاني أكبر منتج
للنفط في أفريقيا
وصاحبة أكبر احتياطيات من الغاز الطبيعي
في القارة
ولكن برغم الثروات دي كلها
في حوالي 85 مليون نيجيري النهار دا اللي
هم تقريباً نص سكان البلد عايشين
بدون شبكة كهربا
طب إزاي دا يحصل في حين إن عندهم غاز
يشغل الكهربا في 10 دول مع بعض؟
باختصار ما فيش استثمارات كافية بتُضخ في
قطاع الغاز النيجيري
طول السنين اللي فاتت الدول الغنية كانت
بتقول للنيجيريين تمدنوا يا شوية فقرا
واستخدموا الطاقة النظيفة
واعملوا حسابكم إننا مش هنمول غير
المشاريع دي
لأننا أبطال المناخ ومبادئنا ما بتتجزأش
لكن بعد ما بوتين عمل اللي عمله المبادئ
طلعت بتتجزأ عادي
وبتداس بالجزمة كمان
وطلع الأوروبيين بيستثمروا عادي
في مشاريع الغاز الطبيعي اللي بتلوث الجو
ومشروع خط أنابيب الغاز العابر للصحراء
Trans-Saharan Gas Pipeline
اللي بيربط نيجيريا بالنيجر والجزائر علشان
يوصل الغاز في النهاية لأوروبا رجع تاني
للحياة بعد ما فضل سنين مركون في الدرج
علشان كدا في مايو اللي فات
يمي أوسينباجو
نائب الرئيس النيجيري كتب مقال مهم جداً
في الإيكونوميست البريطانية بيؤكد فيه
على نفاق الدول الغنية فيما يخص
سياسات المناخ
الراجل بيقول إحنا كأفارقة محتاجين طاقة
تكفي أكبر من مجرد إضاءة البيوت
إحنا عاوزين طاقة وفيرة تخلينا قادرين نخلق
وظايف صناعية وتجارية ونشارك
في الاقتصاد العالمي
وبرغم إننا عندنا غاز كتير الدول الغنية وخاصة
أوروبا بتقول لنا كدول أفريقية استخدموا
مصادر الطاقة البديلة بس
وبترفض دعم أي مشاريع للغاز رغم فوائدها
الفورية والجوهرية
ودا تقريباً نفس الكلام اللي قاله
يوويري موسيفيني رئيس أوغندا في مقال
نشره على وول ستريت جورنال في
أكتوبر 2021
موسيفيني بيقول أفريقيا مش ممكن تضحي
بازدهارها المستقبلي علشان خاطر أهداف
المناخ الغربية
وكمل وقال الوكالات المسؤولة عن المساعدات
الغربية بتضخ أموال في مشاريع طاقة
الرياح والطاقة الشمسية في جميع أنحاء
القارة الأفريقية
الشغل دا بيتمنظروا به على الإعلام عندهم
في أوروبا وأمريكا
لكن على أرض الواقع الاستثمارات دي
بتترك للأفارقة كهربا غير موثوقة ومكلفة
وبيخلونا نعتمد على مولدات الديزل
والبطاريات في الأيام اللي فيها غيوم أو اللي
ما فيهاش رياح
دا غير طبعاً إن المولدات والليثيوم
بتاع البطاريات بيلوثوا البيئة
اللي الناس دي بتعمله بيحبط محاولات أفريقيا
للخروج من دايرة الفقر
لأننا ما نقدرش نخرج من الفقر بدون طاقة
يعتمد عليها
الصناعة عندنا في أفريقيا مش هتقدر
تجذب استثمارات وبالتالي مش هنعرف نخلق
فرص عمل بدون ما يكون عندنا مصدر
طاقة ثابتة
وحتى الزراعة هتعاني لإنها قايمة على
الأسمدة الاصطناعية
والأسمدة﻿ محتاجة غاز طبيعي علشان تتصنع
دا عينة من الكلام اللي الرئيس الأوغندي قاله
ولكن زي ما قلت لكم من شوية
الدول الغنية كانت رافضة تدعم مشاريع
الغاز في أفريقيا مش علشان المناخ زي
ما بيقولوا وإنما علشان ما لهاش
مصلحة في دا
خد عندك مثلاً النرويج
في مارس اللي فات لقينا النرويج بتعلن إنها
هترفع إنتاجها من الغاز الطبيعي في
أسرع وقت علشان تسد مكان الغاز الروسي
وبالفعل رفعوا إنتاجهم وكسبوا شوية فلوس
زي الفل
إيرادات النرويج من النفط والغاز السنة دي
من المتوقع إنها توصل لما يعادل
117 مليار دولار
والسنة الجاية الرقم مرشح إنه يوصل
لـ 131 مليار دولار
وهنا نسأل سؤال ساذج شوية
طب ليه يا نرويجيين بدل ما ترفعوا
إنتاجكم من الغاز اللي بيلوث البيئة
ما تروحوش تعملوا في أوروبا مشاريع طاقة
شمسية وطاقة رياح؟
وخليني أنا أجاوبك
باختصار لأنهم عارفين إن دا كلام فارغ
وما يسعفش حد
والطاقة المتجددة مستحيل على الأقل في
المدى القريب والمتوسط إنها تكون بديل
عملي للغاز
مستحيل
لما نيجي نبص على الاقتصاد النرويجي
نفسه هنلاقي إن النفط والغاز بيشكلوا 41%
من الصادرات
و14% من الناتج المحلي الإجمالي
و14% من الإيرادات الحكومية
دا غير إن القطاع اللي بيلوث البيئة دا
بيشغل ما بين 6 و7% من العمالة في البلد
النرويج بتمتلك أكبر احتياطيات من
الهيدروكربونات في أوروبا
والنهار دا النرويجيين تفوقوا على الروس وبقوا
أكبر مصدر للغاز الطبيعي في أوروبا
رئيس وزراء النرويج
جوناس غار ستور
لما كان فيه كلام قبل مؤتمر المناخ COP26
على احتمال فرض قيود على صناعة
الوقود الأحفوري
طلع واعترض وقال يا جماعة التنقيب
عن النفط والغاز هيكون ليه دور حاسم
في الانتقال في المستقبل للطاقة المتجددة
أهو شايفين النرويج دي
هي هي نفس البلد اللي طول السنين
اللي فاتت بالتعاون مع 7 دول تانية
من دول البلطيق والشمال الأوروبي
بتضغط على مؤسسات التمويل والتنمية
الدولية زي البنك الدولي علشان تقنعها تتوقف
تماماً عن تمويل أي مشروع للغاز والنفط
في الدول النامية الفقيرة اعتباراً
من نهاية 2024
ودا طبعاً كان بدعوى الحفاظ على المناخ
يعني أنت عارف إن الغاز مهم
وبتنتجه بكميات كبيرة
وفي نفس الوقت رايح تسلط المؤسسات
الدولية زي البنك الدولي وتقول لها ما تديش
تمويل للدول الأفريقية اللي عاوزة تطور
مشاريع غاز
دا كدا مع كامل احترامنا مش حرص
على المناخ
دا حرص على إبقاء الدول الأفريقية فقيرة
وبعيدة عن أسواق الطاقة
وقبل كل دا
دا نفاق وازدواج معايير
وبالمناسبة الولايات المتحدة موقفها
في القصة دي مش أحسن من الأوروبيين
السنة اللي فاتت الرئيس الأمريكي جو بايدن
كان حاضر قمة المناخ
وهناك فتح صدره وقال يا جماعة التقلبات
الحالية اللي بتحصل في أسعار الطاقة
لازم تكون دافع لنا إننا نضاعف جهودنا
في نشر الطاقة النظيفة مش نتراجع عنها
المؤتمر خلص وروح بالسلامة البيت الأبيض
وبعد ما رجع بـ 3 أيام بالضبط
طلع يهاجم أوبك علشان ما زودوش إنتاجهم
من النفط الخام اللي بيلوث البيئة
طب هل كلامي دا معناه إن ما فيش
مشكلة مناخ ملحة أو إن العالم مش لازم يطور
مصادر نظيفة للطاقة ويستثمر فيها بقوة؟
طبعاً لا
كل الفكرة هي إنه لازم يكون فيه
عدل واتساق
لما الدول الغنية اللي مغرقة العالم بانبعاثات
تعمل سياسات مناخية ما تنفذهاش
غير على الدول الفقيرة اللي نصيبها من
الانبعاثات ضئيل ولا يذكر
وتحرمها من استغلال مواردها من الوقود
الأحفوري وتجبرها على بدايل غير عملية
يبقى دا ظلم
الفقرا في أفريقيا اللي ما عندهمش كهربا
محتاجين يكون عندهم كهربا بغض النظر
عن مصدرها
خصوصاً لو مصدرها الغاز الطبيعي اللي هو
أقل أنواع الوقود الأحفوري تلويثاً للبيئة
وفي نفس الوقت أكتر نوع الدول الغنية نفسها
بتستخدمه في توليد الكهربا
ويمكن أفضل حاجة أختم بيها الحلقة دي
هي جملة قالها فيرنر أيوكيجبا نائب رئيس
غرفة الطاقة الأفريقية في تصريح
لفورين بوليسي في يوليو اللي فات
الراجل بيقول لك لو أنت موجود في جناح
الولادة في مستشفى في ضواحي مدينة
مايدوغوري النيجيرية
ساعتها مش هتهتم إذا كانت الكهربا اللي
المستشفى دي شغالة بيها مصدرها الفحم
اللي بيلوث البيئة وللا غيره
لأن أهم حاجة بالنسبة لك إن يكون فيه كهربا
أصلاً في جناح الولادة
أنا كدا خلصت كلامي
وكالعادة عندي سؤال لحضراتكم
برأيك هل الدول الغربية ممكن تتراجع
عن دعم مشاريع الغاز في أفريقيا بمجرد
انتهاء أزمة الطاقة عندهم؟
وللا التزامهم الحالي التزام طويل الأجل وهم
 عرفوا غلطهم؟
هتابع إجاباتكم في التعليقات
في النهاية يا ريت لو عجبتك الحلقة دي
حابب تشوفنا تاني
اشترك في القناة
واستنانا في حلقات جديدة بإذن الله
سلام
