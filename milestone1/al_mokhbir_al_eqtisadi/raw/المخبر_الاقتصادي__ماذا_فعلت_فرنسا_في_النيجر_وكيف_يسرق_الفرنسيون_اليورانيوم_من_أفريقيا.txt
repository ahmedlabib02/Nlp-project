في نهاية نوفمبر 2022
الحكومة الفرنسية أصدرت تعليمات
لكل المسؤولين في البلد مفادها إنه كله
يعمل حسابه إن هيكون فيه انقطاع في التيار
الكهربائي خلال الشهر الجاي
اللي هو شهر ديسمبر اللي إحنا فيه دا
التعليمات دي جاية في وقت فرنسا بتعاني
فيه من وضع شديد الصعوبة
فيه أزمة طاقة كبيرة في البلد
وفيه شكوك كبيرة حوالين كفاية الإنتاج
الفرنسي الحالي من الكهربا
باختصار فرنسا ما عندهاش حالياً الكهربا
اللي تغطي كامل احتياجاتها
خصوصاً في ظل الأزمة الثلاثية اللي البلد
بتعاني منها
طقس شديد البرودة
غاز وفحم أسعارهم عالية
محطات طاقة نووية برا الخدمة
علشان كدا الفرنسيين بدؤوا يفكروا في ترشيد
الاستهلاك بالإجبار
ودا من خلال قطع الكهربا لأوقات محددة
في أجزاء مختلفة من البلد خلال فصل الشتا
دلوقت كونك مواطن فرنسي عندك مشكلة
في الكهربا سواء في الوفرة أو في السعر
فدا وضع بيثير التعاطف
ما فيش خلاف
ودا هو الحاصل بالفعل واللي تقدر تلاحظه
بسهولة في تغطية وسائل الإعلام الغربية
لأزمة الطاقة في فرنسا باعتبارها أزمة
إنسانية قبل ما تكون أزمة اقتصادية
لكن الوضع دا برضو بيثير التساؤل
هم الغلابة اللي الفرنسيين سارقينهم
وماصين دمهم مش من حقهم هم كمان
حد يتعاطف معاهم ويسلط الضوء عليهم؟
لعل وعسى يعرفوا ياخدوا حقهم المنهوب؟
حد فيكم يعرف الكهربا اللي الفرنسيين
بينوروا بيها بيوتهم ومصالحهم الحكومية
والبلد كلها جاية منين وإزاي؟
الكهربا اللي الفرنسيين هيموتوا عليها دلوقت
بينتجوها إزاي؟
الإجابة السهلة على السؤال دا
هي الطاقة النووية
فرنسا بتعتمد على محطات الطاقة النووية اللي
بتشتغل باليورانيوم في إنتاج 75% من
احتياجاتها من الكهربا
حلو قوي الكلام دا
تعرف بقى إن جزء كبير من اليورانيوم
اللي بيشغلوا بيه المحطات النووية بتاعتهم
الفرنسيين سارقينه من واحدة من أفقر
دول العالم؟
طب ليه بقول سارقينه؟
لا دي حكاية طويلة
ومأساة تثير الحزن فيها تفاصيل كتير
لازم نبدأ الحلقة علشان نحكيها من الأول خالص
أنا أشرف إبراهيم ودا المخبر الاقتصادي+
في أكتوبر سنة 1973
منظمة الدول المصدرة للبترول أوبك
أخدت قرار حظر تصدير النفط لعدد من
الدول الغربية
ودا كمحاولة منها لدعم مصر وسوريا
في حرب السادس من أكتوبر
قرار حظر النفط عمل أزمة كبيرة
في أسعار الطاقة العالمية
وتسبب في ارتفاعها لمستويات قياسية
في الوقت دا فرنسا زيها زي كتير من الدول
الغربية كانت بتعتمد على البترول في تشغيل
معظم محطات الطاقة في البلد
لما أوبك ضربت ضربتها والبلد دخلت
في أزمة زيها زي الولايات المتحدة
صناع القرار في فرنسا قالوا إحنا مش عاوزين
نوقع في نفس الورطة دي تاني
إحنا لازم يكون عندنا مصدر تاني للطاقة
نقدر نتحكم فيه
بحيث ما حدش بقدر يلوي دراعنا أو يلبسنا
في الحيط زي ما هو حاصل دلوقت
من هنا بدأ الفرنسيين يفكروا في الطاقة
النووية باعتبارها البديل الأنسب للنفط والغاز
في إنتاج الطاقة
في الفترة ما بين سنة 1974 وأواخر
التمانينيات شركة الكهربا الفرنسية
إليكتريسيتي دو فرانس
 بدأت تشغل المفاعلات النووية
اللي البلد بتبنيها
بواقع 6 مفاعلات نووية بتدخل الخدمة
كل سنة
فرنسا النهار دا عندها حوالي 56 محطة
نووية معظمهم تبنى في السبعينيات
والتمانينيات
المفاعلات دي لما تكون شغالة بكامل
طاقتها بتقدر توفر حوالي 75% من
احتياجات فرنسا من الكهربا
المهم محطات الطاقة النووية دي علشان
تشتغل محتاجة يورانيوم
الفرنسيين في البداية قرروا إنهم يعتمدوا
على نفسهم ويستغلوا احتياطيات اليورانيوم
بتاعتهم الموجودة في أراضيهم
اعتباراً من يناير سنة 1988 الفرنسيين كان
عندهم 61 ألف و790 طن من الاحتياطيات
المؤكدة من اليورانيوم
الاحتياطيات دي بدؤوا يستغلوها بقوة من
أوائل التمانينيات علشان يخدموا على المفاعلات
بتاعتهم
ولكن كان عندهم كذا مشكلة تمنعهم من
الاستمرار في السكة دي
أولاً الاحتياطيات دي كان حجمها قليل
بالنسبة لاحتياجات المفاعلات النووية الفرنسية
يعني في 1982 الإنتاج الفرنسي من
اليورانيوم كان بيغطي حوالي 80% من
احتياجات المفاعلات
على سنة 1990 إنتاج البلد ما بقاش يكفي
أكتر من تلت احتياجات المفاعلات
من اليورانيوم
غير كدا تكلفة استخراج اليورانيوم في فرنسا
كانت مكلفة جداً لأسباب كتير من
ضمنها مثلاً إنه بما إنهم بينتجوا في فرنسا
فلازم يهتموا بقى بالبيئة وصحة السكان
وكل الكلام دا
الكيلوغرام الواحد من اليورانيوم تكلفة
استخراجه في فرنسا كانت بتوصل لـ 130 دولار
بالإضافة لكدا لما المواطنين الفرنسيين بدؤوا
ينتبهوا لمخاطر أنشطة استخراج اليورانيوم
على الصحة والبيئة بقى فيه معارضة كبيرة
للمشاريع دي
وعلى هذا الأساس الحكومة الفرنسية
فكرت في فكرة جهنمية
قال لك أولاً إحنا نقفل مناجم اليورانيوم
اللي عندنا دي
لأنها من ناحية ما فيهاش كميات كبيرة
ومن ناحية تانية هتجيب لنا
وجع الدماغ
وبالفعل بدؤوا يقفلوا في 230 منجم لليورانيوم
وآخر واحد خالص قفلوه في 2001
وبعدين قالوا وإحنا ليه تاعبين﻿ نفسنا
إحنا نروح على الدول الفقيرة
اللي عندها كميات كبيرة من اليورانيوم
وفي نفس الوقت لا عندها الشغل بتاع الصحة
والبيئة وحقوق الإنسان وكل الكلام اللي
بيجيب وجع دماغ دا ونعمل مشاريع استخراج
يورانيوم هناك
فرنسا كان عندها بالفعل مشاريع لاستخراج
اليورانيوم في الدول دي شغالة بقى لها سنين
في سنة 1984 شركات التعدين الفرنسية
كانت مشاركة في مشاريع استكشاف
واستخراج اليورانيوم في 18 دولة
على سنة 1986 أنشطة الشركات دي
انحصرت في 9 دول
هي الكاميرون
والكونغو والغابون ومالي والنيجر
ونيجيريا والسنغال وزائير وزامبيا
من ضمن الدول الـ 9 اللي فاتوا دول
أكتر دولة الفرنسيين ركزوا معاها
كانت النيجر
اللي كانت تحت الاحتلال الفرنسي
لحد ما استقلت سنة 1960
المهم أول مرة يتم اكتشاف اليورانيوم
في النيجر كان أواخر الخمسينيات وتحديداً
سنة 1959
لما هيئة الطاقة الذرية والبديلة الفرنسية
ومكتب البحوث الجيولوجية والتعدين الفرنسي
لقوا رواسب كبيرة من اليورانيوم
في مدينة آرليت في شمال النيجر
النيجر كانت بتحلم إن احتياطياتها من
اليورانيوم اللي هو معدن استراتيجي العالم
كله بيدور عليه
تساعدها في تحقيق مكاسب مادية تخليها
قادرة تعمل تنمية اقتصادية وتحسن مستوى
المعيشة بتاع الناس اللي ما شافوش غير
المر والفقر أثناء الاحتلال الفرنسي
وطبعاً هم مش هيقدروا يعملوا دا غير
لو باعوا اليورانيوم بأعلى سعر علشان يحققوا
منه أقصى استفادة
والكلام دا ينطبق على أي مشتري محتمل
لليورانيوم بما في ذلك فرنسا
لكن مع الآسف فرنسا في الوقت دا
ورغم استقلال البلد عنها إلا إنه كان ليها
نفوذ سياسي وعسكري واقتصادي قوي
على النيجر تخليها تفرض عليها اللي
هي عاوزاه
بموجب اتفاقيات﻿ تم توقيعها بين فرنسا
وحكومة النيجر سنة 1961 و1968
فرنسا بدأت أنشطة استكشاف وإنتاج
اليورانيوم في البلد
وكان فيه اتفاق تالت توقع عليه
سنة 2001
الاتفاقات دي كلها كانت بشروط أقل شيء
ممكن تتوصف بيه هو إنها مخزية وظالمة
لأصحاب الأرض
وخليني أقول لكم بعضها
الشركات الفرنسية أخدت كل أنواع الإعفاءات
الممكنة
خد عندك إعفاءات من الرسوم الجمركية
ومن رسوم التصدير
وإعفاء من ضرايب القيمة المضافة
على المواد والمعدات والآلات وقطع الغيار
وإعفاء من ضرايب الوقود
دا غير إعفاء 20% من دخل الشركات الفرنسية
العاملة في قطاع اليورانيوم من
ضريبة الشركات
ودا بالمناسبة غير إن فرنسا ممثلة في شركتها
الحكومية أريفا كانت بتشتري اليورانيوم
من النيجر بأسعار زهيدة جداً بالمقارنة
مع أسعاره العالمية
وقصاد كل دا الحكومة في النيجر ما لهاش
غير ضريبة زهيدة جداً قيمتها 5.5% تاخدها
من أرباح الشركة الفرنسية كضرايب
ظلم بين وسرقة علني
لكن النيجر ما كانش عندها خيارات كتير
لكن دا ما منعش رئيس النيجر السابق
حماني ديوري إنه يحاول يطلع بأي مكسب
من الفرنسيين لصالح البلد
بعد ما الدول العربية من خلال أوبك حظرت
تصدير النفط سنة 1973 وبقى فيه إقبال
عالمي كبير على اليورانيوم أدى
لارتفاع سعره
الرئيس ديوري تشجع إنه يفاتح الفرنسيين
اللي كانوا محتكرين تعدين اليورانيوم
في النيجر في فكرة إنهم يزودوا شوية
السعر اللي بياخدوا بيه اليورانيوم
بحيث إن النيجر هي كمان تستفاد
بدل ما هم واخدين كل المكاسب في بطنهم
لوحدهم وسايبين أصحاب الثروة الأصليين
مش لاقيين ياكلوا
وراح ديوري مشجع الغابون إنها تنضم له
هي كمان في المفاوضات مع الفرنسيين
علشان ياخدوا منهم اليورانيوم بسعر عادل
وبالفعل الأطراف الـ 3
فرنسا والنيجر والغابون اجتمعوا مع بعض
في مارس سنة 1974 في النيجر
في الاجتماع دا وزير الصناعة الفرنسي
يفيس غينا
اللي كان بيرأس وفد فرنسا ما عجبهوش
الكلام وشاف إن طلب رئيس النيجر غير مقبول
والاجتماع انتهى على إنهم هيجتمعوا تاني
الشهر الجاي في نيامي عاصمة النيجر
الوزير الفرنسي قال لرئيس النيجر تعال
بس نجتمع الشهر الجاي ومش هنختلف
إيه بقى اللي حصل في اجتماع الشهر
اللي بعده؟
ولا حاجة الاجتماع ما تمش أصلاً
الاجتماع دا كان المفروض ينعقد
يوم 18 أبريل سنة 1974
قبل معاد الاجتماع بـ 72 ساعة بالضبط
وتحديداً يوم 15 أبريل سنة 1974 حصل انقلاب
على ديوري وتم الاستيلاء على السلطة
من شخص مقرب من الفرنسيين
ودي كانت أول مرة يحصل انقلاب في النيجر
الفرنسيين بيقولوا دي مجرد صدفة وتصادف
كان بودنا نقابل ديوري ونشوفه عاوز
يرفع سعر اليورانيوم لحد كام
بس ما فيش نصيب بقى
خد الشر وراح
من اللحظة دي الفرنسيين فضلوا راكبين
على اليورانيوم في النيجر اللي كانت رابع أكبر
منتج للمعدن دا في العالم
وكانوا مسخرين البلد كلها لصالح المفاعلات
النووية الموجودة في فرنسا
لدرجة إن اليورانيوم بتاع النيجر كان في
وقت من الأوقات مسؤول عن إضاءة تلت
الأنوار في فرنسا
وفي نفس ذات اللحظة النيجر كانت واحدة
من أفقر دول العالم
المهم في 2006 النيجر عملت قانون جديد
بيحكم وبينظم أنشطة التعدين في البلد بما
في ذلك طبعاً تعدين اليورانيوم
بموجب القانون دا الحكومة هترفع الضريبة
المفروضة على أنشطة تعدين اليورانيوم
من 5.5% لـ 12%
إقرار القانون دا في 2006 ما أثرش
على الفرنسيين في حاجة
طب ليه؟
هقول لك
أنا قلت لكم من شوية إن الفرنسيين من خلال
شركتهم الحكومية أريفا عملت اتفاق مع
النيجر في 2001
الاتفاق دا ما دخلش حيز التنفيذ غير في 2004
وكانت مدته 10 سنين
الفرنسيين في الاتفاق دا كانوا مؤمنين نفسهم
من خلال بند بيمنع الحكومة في النيجر
إنها تجبرهم على الالتزام بأي قوانين
جديدة ممكن تعتمدها خلال مدة العقد
وعلى هذا الأساس قانون 2006 دا مش هيؤثر
على الفرنسيين غير في 2014
المهم قبل ما الاتفاقية بينهم تخلص بفترة
النيجر وشركة أريفا الفرنسية اللي بتزود
المفاعلات الفرنسية باحتياجاتها من اليورانيوم
دخلوا في مفاوضات مع بعض بحيث يتفقوا
على بنود التعاقد بعد 2014
النيجر تمسكت برفع الضريبة
من 5.5% لـ 12% زي ما القانون بيقول
الفرنسيين ما عجبهمش الكلام وقالوا دا كتير
وبالشكل دا الموضوع هيخسر معانا
حكومة النيجر على الناحية التانية قالت لهم
إزاي الكلام دا؟
دا إحنا بنقول لكم 12% بس
في حين إن أنتم بتدفعوا 13% في كندا
و18.5% في كازاخستان
رد مفحم صح؟
تفتكر إيه كان رد الفرنسيين على الكلام دا؟
في ديسمبر 2013 أريفا قررت إنها توقف
إنتاج اليورانيوم فجأة في النيجر
ليه يا عم إيه اللي جرى؟
قال لك معلش بنعمل صيانة للمناجم
بتاعتنا وكدا
طبعاً دا كلام فارغ
الشركة الفرنسية بصفتها واحدة من أكبر
مشغلي العمالة في النيجر قررت إنها
تستخدم تقلها الاقتصادي في الضغط على
حكومة النيجر في المفاوضات
مش إنتو عاوزين ترفعوا الضرايب علي؟
طب أنا هطربقها على دماغكم وهقعد لكم
الناس في بيوتها وإنتو أصلاً حالتكم كرب
ومش هتستحملوا وهتوافقوا على شروطي
الكلام دا طبعاً ما تقالش نصاً بس هو دا معنى
التحرك الفرنسي
فضلت الشركة الفرنسية موقفة الإنتاج لحد ما
استأنفته تاني بعدها بشهر وتحديداً في
بداية فبراير 2014
والنيجر تمسكت بموقفها
وفي مايو 2014 الشركة وافقت أخيراً على
شروط النيجر
الإعفاءات الضريبية اللي واخدها هتقل
والضريبة هتزيد لـ 12% وهتدفع
90 مليون يورو علشان تطور الطرق المؤدية
للمناجم وتبني مشاريع خدمية للناس
في المنطقة
وفي نفس الوقت الشركة الفرنسية التزمت
بإنها﻿ هتعين مواطنين من النيجر على رأس
منجمين اليورانيوم اللي بتشغلهم في البلد
وهما سومير وكوميناك
والاتفاق دا البرلمان في النيجر أقره في أكتوبر
من نفس سنة
أنت ممكن تتخيل دلوقت إن دي نهاية سعيدة
لقصة حزينة
لأن الشروط دي انتصار ساحق لشعب النيجر
قليل الحظ على الفرنسيين
أخيراً الشعب دا هياخد حقه ويحط إيده على
نصيب عادل من ثروته اللي اتحرم منها على
مدار عقود
ولكن خليني أقول لك ما تتحمسش قوي كدا
تعال أحكي لك أخواتنا الفرنسيين عملوا إيه
وركز وتعلم من فضك
هي أي نعم مش حاجة كويسة تتعلمها من
الفرنسيين
بس علشان تبقى فاهم الدنيا ماشية إزاي
بص يا سيدي
المفروض إنه بعد دخول الاتفاق الجديد بين
شركة الطاقة النووية التابعة للحكومة الفرنسية
أريفا وحكومة النيجر حيز التنفيذ
الإيرادات بتاعت النيجر من قطاع اليورانيوم تزيد
بس دا ما حصلش
بالعكس دي قلت
ودا شيء غريب جداً خصوصاً وإن الإنتاج
زي ما هو ما تغيرش
يعني مثلاً خد عندك منجم سومير
التابع للشركة الفرنسية في النيجر واللي بيعتبر
واحد من أكبر مناجم اليورانيوم
في 2013 أريفا دفعت للنيجر ضرايب قيمتها
15 مليون دولار عن إيراداتها من المنجم دا
الكلام دا كان قبل الاتفاق الجديد اللي زادت
فيه قيمة الضرايب
بعد الاتفاق بقى المفروض تدفع أكتر صح؟
في 2015 بقى الفرنسيين دافعين ضرايب
قيمتها 11 مليون دولار عن نفس المنجم
بنفس مستويات الإنتاج
يعني مش بس ما دفعوش زيادة
لا دول دفعوا أقل بـ 4 مليون دولار
كدا فيه حاجة مش مضبوطة
وقبل ما أقول لك الغلط أو اللعب حصل فين
حابب بس أشير لتصريح مهم جداً قاله
السفير الصيني في النيجر للحكومة هناك
في 2010
الراجل قال لهم لو إنتو خلال آخر 40 سنة
بتكسبوا من تصدير البصل أكتر من اللي
بتكسبوه من تصدير اليورانيوم
يبقى كدا فيه حاجة غلط
وخليني أقول لك الغلط فين
الفرنسيين وافقوا على الاتفاقية بتاعت 2014
وهم زعلانين
رغم إن الكل ساعتها قال إن الاتفاقية مكسب
للطرفين
لكن بالنسبة للفرنسيين دي كانت خسارة
ليه كانت خسارة؟
هقول لك تحليلي أنا الشخصي
باختصار هو شايف إن حكومة النيجر طرف
هو مستغفله ومدي له على قفاه بقى له 50
سنة تقريباً
جايين بقى تستنصحوا دلوقت وعاوزين تبيعوا
اليورانيوم بسعر عادل زي بقية الدول المحترمة
طب إيه العمل بعد ما وقعنا الاتفاقية؟
قال لك بسيطة
نسرقهم
الـ 12% يا جماعة الضرايب اللي النيجر فرضتها
بتتحسب على أساس أرباح الشركة الفرنسية
والأرباح بتاعت الشركة بيحددها سعر
بيع اليورانيوم
الفرنسيين خفضوا في دفاترهم سعر بيع
اليورانيوم من أكتر من 110 دولار لأقل
من 79 دولار للكيلوغرام
بالشكل دا الأرباح قلت على الورق
والفلوس اللي بتدفع لحكومة النيجر قلت
لو بصيت معايا على أرقام الإنتاج ومدفوعات
الضرايب بتاعت أريفا في 2015 هتلاحظ شيء
عجيب جداً
في السنة دي 28% من إنتاج الشركة من
اليورانيوم كان جاي من النيجر
و37% كان جاي من كازاخستان
المفروض إن مدفوعات الضرايب تتناسب
مع الإنتاج
بس مش دا هو الحاصل
الفرنسيين دفعوا للنيجر 7% من إجمالي
الضرايب اللي دفعوها للدول صاحبة الأراضي
اللي فيها مناجم اليورانيوم بتاعتها خلال
السنة دي
ودفعوا لكازاخستان 74% من الفلوس
اللي بيدفعوها
في حين إن الدولتين أصلاً إنتاجهم
من اليورانيوم قريب من بعضه
الحركة دي خلت الوضع يبقى كما هو عليه
فرنسا بتشغل محطاتها النووية بيورانيوم جاي
من النيجر وكازاخستان وكندا
وبتدفع للنيجر الفقيرة أقل سعر لأنها فقيرة
وما لهاش صوت ولا حد يدافع عنها في
ماتشات الدوري الإنكليزي
وفي نفس الوقت فرنسا بتملك
نفوذ قوي عليها
وبالمناسبة أحد وسائل نفوذ فرنسا على النيجر
هي عملة الـ CFA Franc اللي هي العملة
الرسمية بتاعت 15 دول أفريقية
من ضمنهم النيجر واللي بتصدرها
الخزانة الفرنسية
أنا كنت حكيت لكم قصة العملة دي بالتفصيل
وإزاي فرنسا بتستخدمها في نهب أفريقيا
في حلقة فرنسا تنهب أفريقيا
اللي ما تفرجش عليها ضروري يشوفها لأنها
هتفهمه حاجات كتير
وبما إننا جبنا سيرة الخزانة الفرنسية
خدوا النكتة دي
في نوفمبر اللي فات
الحكومة الفرنسية أقرت مساعدة للنيجر قيمتها
15 مليون يورو
ناس قلبها كبير
طيب بدل ما تدوهم لقمة وتعاملوهم
كشحاتين محتاجين المساعدة
ادوهم المخبز بتاعهم اللي إنتو واكلينه
في بطنكم
إيه اللي هيحصل لو شركة أريفا الحكومية
الفرنسية عاملت النيجر بالحق والعدل وادتها
التمن العادل لليورانيوم بتاعها
إنتو عارفين أريفا شغالة في أكتر من بلد
وماشية زي الألف هناك
مش بتمشي شمال غير في النيجر
في 2017 الشركة تفضحت لما اتضح
إنها متورطة في قضية رشوة في النيجر
لو أنت مكان أريفا تعمل إيه في الورطة دي؟
ببساطة الشركة الفرنسية غيرت اسمها
في يناير 2018 علشان تهرب من الفضيحة
بدل ما كان اسمها أريفا
خلت اسمها أورانو
وأنا من موقعي هذا بقول لكم يا جماعة
أورانو هي أريفا الفرنسية بذات نفسها
اللي تمسكت في قضية رشوة في النيجر
وواكلة فلوس الناس هناك
أنا كدا خلصت كلامي
وكالعادة عندي سؤال لحضراتكم
تفتكر هل فرنسا ممكن تكون في يوم من
الأيام شريك موثوق فيه في التنمية
الاقتصادية في أفريقيا؟
هتابع إجاباتكم في التعليقات
وفي النهاية ياريت لو عجبتك الحلقة دي
حابب تشوفنا تاني اشترك في القناة
واستنانا في حلقات جديدة بإذن الله
وقبل ما أنسى صحيح
أورانو الفرنسية هي هي أريفا
أوعَ تنسى
سلام
