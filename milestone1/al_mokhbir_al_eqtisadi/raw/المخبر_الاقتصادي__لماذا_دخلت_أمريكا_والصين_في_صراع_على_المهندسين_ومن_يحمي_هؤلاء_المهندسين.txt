فيه سؤال مهم جداً شاغلني بقى له فترة
حابب تفكروا فيه معاي
والسؤال دا بيقول
إزاي شوية مهندسين عايشين في دولة صغيرة
جداً جداً
مساحتها ما تزيدش عن 36 ألف كيلومتر مربع
بيتحكموا في العالم لدرجة إنهم
لو قرروا بكرة الصبح إنهم يقعدوا في بيوتهم
وما يروحوش الشغل
ففيه 169 صناعة مختلفة في العالم
هتتأثر بقرارهم؟
شوية المتعلمين دول إزاي مهمين قوي كدا؟
وأنت بتفكر معاي في السؤال اللغز دا
خلّني أحكي لك حادثة حصلت من كم شهر
في أواخر مايو 2021
السلطات التايوانية داهمت مقرات 10 شركات
صينية شغالة في تايوان
وحققت مع حوالي 70 واحد من اللي
شغالين في الشركات دي
فيه إيه يا جماعة؟ الناس دي عملت إيه؟
قال لك الشركات دي متورطة في عملية
سرقة أو صيد جائر للعقول التايوانية
وتحديداً المهندسين اللي شغالين في صناعة
أشباه الموصلات
من الآخر كدا الشركات دي
قاعدة في تايوان كل شغلتها إنها تحاول
تغري المهندسين التايوانيين علشان يسيبوا
شركاتهم المحلية
ويرحوا يشتغلوا في الصين
اللي نفسها ومنى عينها
تطور صناعة أشباه الموصلات بتاعتها
ومش عارفة
الحادثة دي هي مشهد صغير في خناقة
عالمية كبيرة على المهندسين التايوانيين
الأمريكان والصينيين واليابانيين
ومعهم الأوروبيين
كلهم بيتنافسوا على جذب المواهب
والعقول التايوانية
في مجال أشباه الموصلات تحديداً
فجأة الدول الكبيرة دي بقت عاوزة تبني
صناعة أشباه موصلات وطنية متقدمة
ولكن كلهم اصطدموا بالحقيقة المرة
وهي إن الدولة الوحيدة في العالم
اللي عندها القدرة إنها تبني أكثر مصانع
أشباه الموصلات تقدماً في العالم
هي تايوان
طب إيش معنى تايوان بالذات؟
سر تميز تايوان في الصناعة دي
مش التكنولوجيا المتقدمة اللي بتمتلكها
زي ما ناس كتير متخيلة
نقطة قوة تايوان وراس حربتها
هم المهندسين بتوعها
تايوان بتمتلك النهار دا جيش من المهندسين
اللي بيتفوقوا بسهولة على نظرائهم الأمريكيين
والأوروبيين والصينيين
يعني أمريكا اللي بتمتلك أفضل تعليم جامعي
في العالم
علشان تعرف تبني صناعة أشباه موصلات
راحت ضغطت على التايوانيين
لحد ما وافقوا إنهم يبعتوا المهندسين
بتوعهم يساعدوها
اليابانيين برضو أقنعوا التايوانيين بصعوبة
إنهم يبعتوا المهندسين بتوعهم
علشان يؤسسوا مصنع أشباه الموصلات عندهم
من الآخر كدا
تجيبها يمين تجيبها شمال
هتلاقي سبب 1 مشترك لقوة اقتصاد تايوان
وأهميتها الجيواستراتيجية والصراع العالمي عليها
والسبب دا هو مجموعة من المهندسين
اللي عددهم مش كبير قوي
ولكنهم في نفس الوقت ما لهمش مثيل في العالم
من ناحية الخبرة والكفاءة
في مجال شديد الحساسية والأهمية
زي أشباه الموصلات
إيه بقى هي حكاية المهندسين التايوانيين؟
وإزاي النظام الأكاديمي في أمريكا واليابان
والصين وأوروبا
عاجز عن إنتاج مهندسين
بنفس كفاءة المهندسين التايوانيين؟
وإيه اللي بيميز التايوانيين عن غيرهم؟
وإزاي الحكومة التايوانية حريصة على حماية
المهندسين دول بأي شكل؟
وإيه خطتها لزيادة عدد المهندسين التايوانيين؟
وليه مجالات الهندسة المرتبطة بصناعة
أشباه الموصلات
هيكون عليها طلب عالمي كاسح
خلال السنين الجاية؟
والسؤال الأهم بقى
إزاي التعليم عمل لبلد زي تايوان
اللي ما حيلتهاش غير شعبها حرفياً
مكانة عالمية مهمة لدرجة إن قرار من البلد دي
قادر على إرباك الاقتصاد العالمي كله؟
دا جزء من اللي هندردش فيه مع بعض
في حلقة النهار دا
أنا أشرف إبراهيم
ودا المخبر الاقتصادي+
ريتشارد تشانغ روجين
حد فيكم سمع اسم الراجل دا قبل كدا؟
الراجل دا للي ما يعرفوش
هو أهم شخصية في قطاع التكنولوجيا الصيني
ودا ببساطة لإنه المؤسس والرئيس التنفيذي
لعملاق تصنيع أشباه الموصلات الصيني
SMIC
المهم
في 18 نوفمبر اللي فات
روجين قال شوية تصريحات ملفتة جداً
خلال كلمة له في أحد المؤتمرات في شنغهاي
الراجل قال
مشكلة صناعة أشباه الموصلات في الصين
مش قلة الفلوس ولا قلة الدعم الحكومي
الاتنين دول عندنا منهم كتير
إحنا مشكلتنا الكبيرة إن ما عندناش
مهندسين كفاية نشغلهم في الصناعة دي
للوهلة الأولى أنت ممكن تفهم
تصريحات الراجل دا غلط
البعض ممكن يفكر مثلاً
إن الصينيين ما عندهمش عدد كبير من المهندسين
ودا طبعاً مش صحيح أبداً
في الصين المهندسين على قفا من يشيل حرفياً
ما فيش أكتر منهم
يكفي إنك تعرف إن في 2020 بس
فيه مليون و380 ألف بني آدم
خدوا بكالوريوس هندسة في الصين
وبالتالي الرجل ما يقصدش إن الصين عندها
نقص في عدد المهندسين
المقصود هو إن البلد ما عندهاش عدد كفاية
من المهندسين المتخصصين في صناعة
أشباه الموصلات تحديداً
وهنا يجي في بالك سؤال بديهي جداً
طب ليه دا مشكلة أصلاً؟
يعني ما الصينيين ممكن ببساطة
يوجهوا الطلاب بتوعهم لدراسة التخصصات
الهندسية اللي لها علاقة بصناعة أشباه الموصلات
أو يزودوا عدد الجامعات والكليات
اللي بتدرس التخصصات دي؟
والسؤال دا في الحقيقة الراجل رد عليه
في نفس المؤتمر
روجين قال يا جماعة المشكلة مش بس
في التعليم الأكاديمي
يعني مش دا اللي بيعمل مهندس شاطر
في المجال المعقد دا
الفكرة في الممارسة والخبرة في المصانع
الـ Combination دا
أو المزيج دا
ما بين التعليم الأكاديمي الجيد
والخبرة الكبيرة في صناعة أشباه الموصلات
لا هو عند الصين ولا عند الأمريكان
ولا عند اليابانيين ولا عند الأوروبيين
الـ 4 عندهم أفضل كليات الهندسة في العالم
لكن مشكلتهم الأزلية مش في الجانب دا
وإنما في الجانب المتعلق بالخبرة الحقيقية
في مصانع أشباه الموصلات
مين بقى الدولة الوحيدة في العالم
اللي المهندسين بتوعها بيجمعوا ما بين الميزتين
التعليم الأكاديمي الجيد
والخبرة والممارسة على أحدث تقنيات التصنيع
وأكثرها تقدماً في صناعة أشباه الموصلات؟
هي اللي في بالكم
تايوان
وخلّني أحكي لكم إزاي التايوانيين عملوها
في أوائل السبعينيات وبعد سلسلة من النكسات
الاقتصادية والسياسية اللي ضربت البلد
التايوانيين قرروا إنهم يعيدوا هيكلة
اقتصادهم بالكامل
بحيث يبقى للتكنولوجيا دور كبير فيه
المهم
وزير الشؤون الاقتصادية التايواني ساعتها
Sun Yun-suan
واللي يعتبر إلى حد كبير
أبو صناعة التكنولوجيا في تايوان
شاف إن أفضل طريق تايوان ممكن تمشي فيه
هو الاستثمار في التعليم والبحث والتطوير
وعلى هذا الأساس راح سنة 1973 أسس معهد
بحوث التكنولوجيا الصناعية
ITRI
بعدها بسنة الحكومة نجحت في إقناع العالم
الصيني الأمريكي بان وين يوان
إنه يسيب شركة
Radio Corporation of America
الأمريكية
اللي كان بيقود فيها فريق بحثي
ويجي تايوان
وزير الشؤون الاقتصادية قال له تعال
اعمل اللي أنت عاوزه
وهنوفر لك فريق بحثي و10 مليون دولار
علشان تقود مشروع لتطوير الدوائر المتكاملة
مدته 4 سنوات
وبدأ يبعت مهندسين
من تايوان لأمريكا
علشان يتعلموا صناعة الدوائر المتكاملة
المشروع نجح والمهندسين تعلموا ورجعوا تايوان
وبدؤوا يؤسسوا شركات في مجال تصنيع
أشباه الموصلات
المعهد دا على مدار تاريخه ساعد في تشكيل
أكتر من 100 شركة في تايوان
لها علاقة بأجزاء مختلفة من صناعة
أشباه الموصلات
من ضمنهم أكبر شركة لتصنيع أشباه الموصلات
في العالم النهار دا وهي شركة TSMC
التايوانيين دخلوا بقوة في مجال تصنيع
أشباه الموصلات في التمانينات
وبدأوا يتوسعوا وياكلوا حصص سوقية
من الأمريكان والأوروبيين واليابانيين
لحد ما قدروا في أوائل الألفية الجديدة
إنهم يسيطروا على أكتر من نص صناعة
أشباه الموصلات العالمية
النهار دا حصة التايوانيين من الصناعة دي
على مستوى العالم بتتجاوز الـ 66%
المهم
طول السنين دي الحكومة والمعاهد المتخصصة
والجامعات
كانت واقفة في ظهر الشركات دي
من خلال إنها بتوفر لها المواهب والعقول
اللي بتدير المصانع بتاعتها
المواهب دي بعضها تعلم برا
سواء في أمريكا أو أوروبا وبعضها تعلم في كليات
الهندسة المحلية
لكن في السياق دا مش مهم
خريج الهندسة تعلم فين
طالما خد تعليم هندسي جيد
اللي بيفرق هو الممارسة والخبرة العملية
وهنا خلّني أديكم مثال لطيف جداً
طبعاً كلكم تعرفوا دلوقت إن شركة
تي إس إم سي التايوانية
بتبني مصنع لها في ولاية أريزونا في أمريكا
علشان تصنع فيه الرقائق الإلكترونية الـ 5 نانومتر
بداية من سنة 2024
اللي ما تعرفهوش بقى هو إن شركة
تي إس إم سي
هتشغل في المصنع دا فنيين من تايوان
ما معهمش شهادة جامعية أصلاً
كل اللي بيملكوه هو تدريب في مصانع
تي إس إم سي في تايوان
المصانع الأكثر تقدماً في العالم
التدريب دا ممكن يخلي العامل اللي ما معهوش
شهادة جامعية دا
واللي لو أنت شخصياً شفته ممكن تتنطط عليه
مفيد لأي شركة أشباه موصلات في العالم
أكتر من واحد معه دكتوراه في المجال
وما بيملكش خبرة عملية
ودا ببساطة لإن الفني دا اشتغل بإيده في تصنيع
أعلى رقائق إلكترونية بتصنعها تي إس إم سي
النهار دا
وهي الـ 5 نانومتر
المهم نرجع لكلامنا
في 2020 الجامعات والمعاهد التايوانية
تخرج منها ما يقرب من 200 ألف مهندس
جزء كبير من المهندسين دول تخصص
في مجالات لها علاقة بأشباه الموصلات
زي هندسة المواد والهندسة الكميائية
وهندسة الكمبيوتر وغيرهم
الشباب دول وهم متخرجين بيبقى زيهم
زي غيرهم إلى حد كبير
اللي بيخليهم يتميزوا وكعبهم يعلى
على غيرهم بعد كدا
هو إنهم بيتدربوا أو بيشتغلوا في شركات
أشباه الموصلات في تايوان
زي تي إس إم سي وميديا تك
وUnited Microelectronics
وبالتالي نقدر نقول إن تفوق
المهندسين التايوانيين على غيرهم
هو في الحقيقة سببه التعاون ما بين المؤسسات
التعليمية من جهة
وما بين الشركات والمؤسسات البحثية
سواء الحكومية أو الخاصة من جهة تانية
في آخر سنتين ونص بقى
العالم كله انتبه فجأة لأهمية أشباه الموصلات
وبدأ يبقى فيه طلب كبير من ناحية
على أشباه الموصلات
وسعي كبير من ناحية تانية
من دول كتير إنها تدخل الصناعة المهمة
والحيوية دي
دا اترجم فوراً في صورة طلب أكبر
على المهندسين المتخصصين في أشباه الموصلات
سواء خارج تايوان أو خارجها
التايوانيين اللي عاوزين يحافظوا على تصدرهم
العالمي للمجال دا
عارفين إنهم علشان يقدروا يحافظوا على الصدارة دي
لازم يؤسسوا أجيال جديدة من المهندسين
عندهم القدرة إنهم يحلوا محل الجيل الحالي
في الوقت المناسب
خصوصاً وإن بقى فيه تنافس عالمي شرس مؤخراً
على المهندسين التايوانيين وبعض الدول
على رأسها الصين نجحت إنها تسرق
بعض المواهب التايوانية
الصين لوحدها هيكون عندها عجز قيمته
200 ألف خبير
في صناعة أشباه الموصلات على سنة 2023
الأمريكان على الناحية التانية
هيحتاجوا يوظفوا 27 ألف شخص
في صناعة أشباه الموصلات
خلال الـ 10 سنين الجايين
طب دول ودول هيجيبوا المهندسين
اللي محتاجينهم منين؟
الصينيين بيعملوا اللي عليهم وبيسرقوا
المواهب التايوانية
لحد دلوقت واخدين أكتر من 3 آلاف
مهندس من صناعة أشباه الموصلات التايوانية
وأنا هنا بقول بيسرقوا لإن المهندسين دول
بيروحوا الصين بطرق ملتوية
ورغماً عن شركاتهم وعن الحكومة التايوانية
الأمريكان بقى على الناحية التانية أسلوبهم مختلف
مركز الأمن والتكنولوجيا الناشئة
CSET
 بينصح الحكومة الأمريكية إنها تفتح
مسار هجرة سريع جداً
لمهندسي أشباه الموصلات سواء من تايوان
أو كوريا الجنوبية علشان يشغلوا المصانع
اللي الأمريكان بيبنوها دلوقت
كل دولة فيهم بحاول تاخد أكبر عدد
ممكن من المهندسين التايوانيين
بأي طريقة
المهم التايوانيين اللي فاهمين نقطة قوتهم
كويس جداً
وأكتر من أي حد
أخدوا في الشهور الأخيرة قرارات مهمة جداً
واحد من أهم القرارات دي
هو قرار الرئيسة التايوانية تساي إنغ ون
بإنها تسمح لـ 5 جامعات في تايوان
بإنها تؤسس Semiconductor Academies
أو أكاديميات متخصصة في تزويد شركات
أشباه الموصلات التايوانية
باحتياجاتها من المهندسين
الشباب دول هيدخلوا الأكاديميات دي
علشان يتم إعدادهم للعمل في صناعة
أشباه الموصلات
بشكل حصري
هيتعلموا فيها أحدث تقنيات الصناعة
طب مين اللي هيعلمهم؟
الشركات التايوانية زي تي إس إم سي
وميدياتك
بترعى المشروع دا لإنها محتاجة المهندسين دول
وهتحرص على إنهم يتعلموا كل اللي محتاجينه
علشان يبقوا خبراء في مجال أشباه الموصلات
يعني تي إس إم سي لوحدها ناوية تصرف السنة دي
44 مليار دولار
وغالباً هتحتاج السنة دي بس 8000 موظف جديد
المهم
من المفترض إن كل أكاديمية من دول
هتطلع سنوياً 100 طالب معه ماجيستير
أو دكتوراه في مجال أشباه الموصلات
يعني الـ 5 أكاديميات هيطلعوا 500 خبير
في هندسة أشباه الموصلات سنوياً
اللي بيميز الطلبة دول عن غيرهم
هو إن الشركات هتديهم مرتبات أثناء الدراسة
في العادة طلاب الدراسات العليا في تايوان
ما بياخدوش مرتبات
الشباب دول هيتصرف عليهم أكتر من
300 مليون دولار
والأهم من كدا هو إنهم هيلمسوا بإيديهم
المكن والمعدات بتاعة شركات زي تي إس إم سي
وهيدخلوا مرافق الشركة
المرافق اللي أي مهندس أشباه موصلات في العالم
يتمنى إنه يعدي من قدامها
في نفس الوقت جامعة تشينغ كونغ الوطنية
في تايوان
أسست في أغسطس 2021
كلية جديدة لأشباه الموصلات
الكلية دي الجامعة عملتها بالتعاون مع
14 شركة أشباه موصلات تايوانية
ومن المفترض إنها هتقدم 5 درجات علمية
تكنولوجيا أشباه الموصلات
وتصميم الدوائر المتكاملة
وتغليف واختبار أشباه الموصلات
وهندسة المواد والتصنيع الذكي والمستدام
الأغلبية الكاسحة من الخريجين دول
هيدخلوا صناعة أشباه الموصلات
وخد دي كمان
قسم الهندسة الميكانيكية بجامعة
يانغ مينغ تشياو تونغ الوطنية
أعلن في مارس 2021
إنه بالتعاون مع تي إس إم سي
هيدي دورات للطلاب مدتها 16 أسبوع
هيتم تدريبهم خلالها على هندسة
أشباه الموصلات
وهيتسمح لهم خلالها إنهم يزوروا مرافق
الشركة عن قرب
نجاح أي طالب في اجتياز الدورة
هيعزز من فرصه بشكل كبير
لو راح يقدم في تي إس إم سي بعد التخرج
التايوانيين بيعملوا كل دا وبيدعموا
مجالات الهندسة اللي لها علاقة
بأشباه الموصلات لسببين
أولاً
لأن المهندسين دول هم اللي مشغلين صناعة
أشباه الموصلات التايوانية
اللي بتعتبر الأكبر والأكثر تقدماً في العالم
الصناعة اللي بسببها العالم كله بيتودد لتايوان
الصناعة اللي ممكن تكون سبب في حرب بين
أكبر اقتصادين في العالم
أمريكا والصين
الصناعة اللي بتعتبر العمود الفقري للاقتصاد التايواني
من خلال مساهمتها في 15% من الناتج المحلي
و40% من صادرات البلد
الصناعة اللي لو جرى لها حاجة لا قدر الله
العالم كله من شرقه لغربه هيزعل
يعني بحسب بنك الاستثمار الأمريكي
غولدمان ساكس
فأي أزمة في قطاع أشباه الموصلات
هتؤثر على 169 صناعة في العالم
من أول الإبرة لحد الصاروخ
تخيل بقى إن إحنا بنتكلم على تايوان
البلد اللي بفضل المهندسين بتوعها
بتسيطر لوحدها على أكتر من 66%
من صناعة أشباه الموصلات العالمية
المهندسين دول هم السبب النهار دا في إن تايوان
اللي لا عندها بترول ولا غاز ولا دهب
وما حيلتهاش غير شعبها
يبقى اقتصادها النهار دا أكبر من اقتصادات
كل الدول العربية
باستثناء السعودية
الناتج المحلي الإجمالي لتايوان الصغيرة جداً
حجماً
واللي ممكن نميزها بصعوبة ع الخريطة
من المتوقع السنة دي إنه يتجاوز الـ 841 مليار دولار
دا غير إن مهندسيها خصوصاً مهندسين
أشباه الموصلات
بيتمتعوا باحترام العالم كله
وبيتوفر لهم كل سبل الراحة
على سبيل المثال
تي إس إم سي التايوانية
بتبني النهار دا مصنع لها في اليابان
تحديداً في محافظة كوماموتو
وناوية تشغله في ديسمبر 2024
المصنع دا هيشغله بشكل أساسي 600 مهندس
من تايوان
المهندسين دول هينتقلوا من تايوان
ويعيشوا في اليابان بالقرب من المصنع
بس المهندسين بتوع تي إس إم سي
مش هينتقلوا لوحدهم
هينتقلوا مع زوجاتهم وعيالهم
الـ 600 مهندس عندهم 150 طفل في سن الدراسة
طب الطلاب دول هيدرسوا فين؟
هل هيتحشروا في أي مدرسة وخلاص؟
اليابانيين قالوا لا
هو إحنا في ديك الساعة
إحنا علشان نضمن راحة الطلاب وراحة أهاليهم
هنبني لهم مخصوص مبنى جديد
على مساحة 3500 متر مربع
داخل حيز مدرسة دولية يابانية
ومش كدا وبس
المدرسة الدولية دي في العادة بتدرس
بالإنكليزي والياباني
إحنا بقى هنضيف اللغة الرسمية التايوانية
اللي هي الماندرين
وكمان هنبعت نجيب مدرسين من تايوان
كل دا اليابانيين بيعملوه في سبيل ضمان راحة
مهندسين تي إس إم سي
دلوقت بقى
بلد زي دي ما حيلتهاش غير شعبها
اللي بيعتبر النهار دا أهم مواردها
من الطبيعي إن يكون العدو الأول لها
والخطر الأكبر على مستقبلها
هو النمو السكاني الضعيف
مع الأسف تايوان هي صاحبة أقل معدل خصوبة
في العالم النهار دا
بنتكلم على 1.07 طفل لكل امرأة
ودا وضع ما ينفعش يستمر كتير
لأن لو معدل الخصوبة استمر بالطريقة دي
قدرة البلد على الحفاظ على مواردها البشرية
اللي مخليها النهار دا تتسيد مجال زي صناعة
أشباه الموصلات
هتقل مع مرور الوقت
بس يا سيدي
هي دي باختصار قصة مهندسين تايوان
أنا كدا خلصت كلامي
وكالعادة عندي سؤال لحضراتكم
فيه معلومة بعضكم يمكن يتفاجأ بها
وهي أن فيه مهندسين عرب شغالين
بالفعل في تي إس إم سي التايوانية
السؤال بقى في ضوء المعلومة دي
إيه هو العائق برأيكم
أمام دخول الدول العربية المجال دا
خصوصاً وأن بلد نامية زي الهند
بتعافر مؤخراً وبتاخد خطوات في الاتجاه دا؟
هل مشكلتنا في توافر الخبرات
وللا في راس المال وللا في إيه بالضبط؟
حتابع إجاباتكم في التعليقات
وفي النهاية يا ريت لو عجبتكم الحلقة
وحابين تشوفونا تاني
اشتركوا في القناة
واستنونا في حلقات جديدة بإذن الله
سلام
