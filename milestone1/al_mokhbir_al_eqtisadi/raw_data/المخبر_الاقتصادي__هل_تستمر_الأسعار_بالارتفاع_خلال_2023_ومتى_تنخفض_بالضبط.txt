الأسعار يمكن هي أكتر موضوع كان شاغل
الناس في 2022
وعلى الأغلب هتفضل هي محور الحديث
في السنة الجديدة مش بس عندنا هنا
في الوطن العربي
وإنما في العالم كله
دا موضوع صعب جداً تجاهله وخصوصاً
في ظل أن كل حاجة أسعارها زادت
وبتزيد بصفة يومية تقريباً
بداية من الأكل والشرب ومروراً بالطاقة
وانتهاءً بالسكن
والمشكلة في الحقيقة مش هي أن
الأسعار بتزيد
المشكلة هي أن الناس خايفة
وخوفها دا نابع من حقيقة أنها مش عارفة
ولا قادرة تتوقع بكرة هيحصل فيه إيه
أو الأسعار رايحة فين
فيه حالة من الارتباك وعدم اليقين مسيطرة
على الأجواء خصوصاً في ظل الكلام
الكتير حوالين احتمال تورط العالم في فخ الركود
القلق والتوتر اللي مسيطر على ناس كتير دا
علشان يقل أو ينتهي لازم الناس تفهم الأسعار
بتزيد ليه أصلاً
كله دلوقت مشغول بتوقعات 2023
في حين أن معظمنا مش فاهم إيه اللي حصل
أصلاً في 2022
لو فهمت اللي حصل السنة اللي فاتت
هتعرف لوحدك الأسعار في 2023 و2024
رايحة لفين
في حلقة النهار دا هنعرف مع بعض
إيه اللي بيحرك الأسعار الفترة الأخيرة
في كل الدول العربية وهيفضل يحركها
في 2023
وليه مثلاً الموبايل المستورد دا ممكن يكلفك
ما يعادل ألفين دولار لو أنت بتشتريه من بلد
زي لبنان
ويكلفك حوالي ألف دولار لو بتشتريه
من السعودية؟
دا اللي هندردش فيه مع بعض
في حلقة النهار دا
أنا أشرف إبراهيم ودا المخبر الاقتصادي+
في 22 يونيو اللي فات
رئيس الوزراء السريلانكي السابق
رانيل ويكريمسينغه
اللي هو رئيس البلد حالياً
قال لأعضاء البرلمان السريلانكي
يا جماعة الاقتصاد انهار تماماً
إحنا لا عارفين نشتري أكل ولا وقود
وغالباً إحنا في طريقنا للسقوط للحضيض
كلام الرئيس السريلانكي ممكن يبان للوهلة
الأولى متشائم
بس في الحقيقة هو تزويق للوضع
لأن اقتصاد سريلانكا مش انهار
الاقتصاد دا ما بقاش موجود أصلاً
فقد كل أو معظم مقوماته
وهنا قبل ما أكمل خلوني أقف لحظة
وأجاوبكم على سؤال ربما خطر في بال كتير
منكم دلوقت
وهو ليه أنا اخترت أبدأ كلامي بالحديث
عن سريلانكا بالذات
رغم أنها بعيدة شوية عننا؟
في الحقيقة سريلانكا هي أفضل نموذج ممكن
أقدر أشرح لكم من خلاله الميكانيزم
أو القوة اللي هتحرك الأسعار ومعدلات
التضخم في 2023
مش بس عندنا هنا في الدول العربية
وإنما في العالم كله
طب إزاي؟
هقول لك
أزمة سريلانكا لو حبينا نبسطها ممكن
نختصرها في مشكلتين 2
الأولى هي أن فاتورة ورادتها ارتفعت جداً
بسبب أن أسعار الواردات من السلع
الأساسية غليت
والتانية هي أن البلد دي ما معهاش
فلوس أصلاً لدفع تمن الواردات
وخلونا ناخدهم بالترتيب
أسعار السلع الأساسية ليه زادت سواء على
سريلانكا أو غيرها؟
وهترخص إمتى؟
في أواخر 2021
وإحنا بنستعد للدخول برجلنا اليمين
لـ 2022
المحللين وشركات البحوث غرقوا السوق
كالعادة بتوقعاتهم لمستويات الأسعار
في السنة الجديدة
في الوقت دا كان فيه ما يشبه الإجماع
أن أسعار السلع الأساسية هتنخفض في 2022
كله كان واثق أن الأسعار هتنخفض
لأن الحسابات ومعطيات السوق بتقول كدا
على هذا الأساس الناس دخلت السنة الجديدة
وهي كلها أمل أن 2022 هتكون أفضل
من 2021 و2020 اللي عانينا فيهم
من أوضاع اقتصادية صعبة
وفي وسط ما الكل متحفز والابتسامة
مالية وشه وفاتح إيديه للخير اللي جاي
فيه واحد ضرب فجأة كرسي في الكلوب
وطفا النور
والنجفة وقعت على دماغ أمل وماتت
في 24 فبراير اللي فات الرئيس الروسي
فلاديمير بوتين
أمر قواته بغزو الأراضي الأوكرانية
علشان تبدأ من اللحظة دي الحرب الروسية
الأوكرانية اللي تسببت في أكبر زلزال
جيوسياسي بيعاني منه العالم كله من ساعة
نهاية الحرب العالمية التانية تقريباً
الحرب دي شقلبت أحوال العالم كله
وأثرت على كل الاقتصادات العالمية
بطرق مختلفة
والسبب الرئيسي في اتساع تأثيرات الحرب دي
هو أن فيه أطراف كتير اشتركت فيها
بشكل غير مباشر
الولايات المتحدة والاتحاد الأوروبي في سعيهم
لمساعدة أوكرانيا ومجابهة روسيا فرضوا
عقوبات اقتصادية شديدة جداً على الروس
العقوبات دي إلى جانب الحرب نفسها
رفعوا أسعار السلع الأساسية على مستوى
العالم كله في السما
والضحية الأولى كانت أسعار الغذاء
روسيا وأوكرانيا اللي مدورين الضرب
في بعض بقى لهم أكتر من 10 شهور دلوقت
هما من أكبر منتجي الحبوب في العالم
البلدين دول مع بعض كانوا مسؤولين
عن ما يقرب من تلت الصادرات العالمية للقمح
دا غير أنهم من أكبر مصدري الذرة والبذور
الزيتية زي بذور اللفت وعباد الشمس
كل الصادرات دي فجأة خرجت من السوق
ودا على فكرة مش بسبب العقوبات الغربية
العقوبات الغربية ما قربتش من الحبوب
كل الحكاية هو أنه في ظل الضرب
اللي شغال
والاستهداف المتعمد للمواني والبنية التحتية
ما كانش حد من الطرفين وخصوصاً أوكرانيا
قادر أنه يشحن الحبوب بتاعته للخارج
خروج الحبوب الروسية والأوكرانية من السوق
عمل صدمة شديدة في حجم المعروض
في السوق العالمي
ودا رفع أسعارها لمستويات خزعبلية
على سبيل المثال
القمح كان سعره عامل 7 دولار و70 سنت
للبوشل في بداية السنة
وصل لأكتر من 13 دولار للبوشل
في أوائل مارس
واللي ضغط أكتر على الأسعار هو انخفاض
الإنتاج في أماكن تانية في العالم
بسبب الطقس
كندا مثلاً اللي بتعتبر واحدة من أكبر مصدري
القمح في العالم فقدت 40% من إنتاجها
من القمح في موسم 2021-2022
بسبب الجفاف وأحوال الطقس
علشان كدا خفضت صادراتها
أسعار القمح الحمد لله بدأت تنخفض بعد ما
روسيا وأوكرانيا وقعوا مع بعض في يوليو
اللي فات
على اتفاقية برعاية الأمم المتحدة وتركيا
بتسمح بمرور آمن لأكتر من 20 مليون طن
من الحبوب المحاصرة في مواني البحر الأسود
الاتفاق دا بما أنه بين طرفين فيه بينهم
حرب شغالة
فنقدر نعتبره اتفاق هش وغير مستقر
والدليل على دا انسحاب روسيا من الاتفاق
في نهاية أكتوبر اللي فات قبل ما ترجع له
تاني بعدها بأيام
روسيا أول ما أعلنت انسحابها
أسعار القمح العالمية زادت
وأول ما رجعت الأسعار ريحت تاني
دا معناه أن استقرار أسعار الحبوب وخصوصاً
القمح خلال 2023 مرهون بصلابة واستمرار
الاتفاق القائم حالياً بين الروس والأوكران
دا باختصار الجزء المتعلق بالغذاء
نيجي بقى للجزء المتعلق بالطاقة
لو سألت أي حد فيكم إيه هو السر ورا
صمود الاقتصاد الروسي وعدم انهياره
لحد النهار دا
رغم العقوبات الاقتصادية العنيفة
وغير المسبوقة اللي تم فرضها عليه من أقوى
الاقتصادات في العالم
فأظن أن دا سؤال إجابته مش صعبة
باختصار إيرادات البلد من النفط والغاز بتوفر لها
سيولة مهولة بتساعدها على تقليل تأثيرات
العقوبات الاقتصادية المفروضة عليها
للحد الأدنى
وفي نفس الوقت بتساهم في تمويل جهود
الحرب على أوكرانيا
في أبريل اللي فات
بلومبرغ توقعت أن إيرادات روسيا
من النفط والغاز في 2022 ممكن توصل
لـ 321 مليار دولار
ودا في حالة أنه ما تمش فرض حظر
على صادراتها من الطاقة
والصادرات دي فضلت توصل بحرية
للأسواق الدولية
دول الاتحاد الأوروبي في سعيها لحرمان
روسيا من الفلوس دي
فرضوا حظر على صادرات روسيا من النفط
وسابوا الغاز لأنهم محتاجينه
بوتين على الناحية التانية قرر أنه يعاقبهم
من خلال حرمانهم من صادرات الغاز الروسي
اللي اقتصاداتهم معتمدة عليه
%45 من واردات الأوروبيين من الغاز
قبل الحرب كانت من روسيا
وعلى هذا الأساس الأوروبيين بدؤوا يدوروا
في أسواق النفط والغاز على موردين تانيين
يعوضوا الروس
ودي كارثة كبيرة جداً بالنسبة لكل الدول
المستوردة للنفط والغاز في العالم
لأن الروس ساعتها كانوا أكبر مصدر للغاز
الطبيعي في العالم
وتاني أكبر مصدر للنفط في العالم
الأوروبيين بقى سابوا الروس وراحوا يتنافسوا
مع بقية العالم على الجزء الباقي من السوق
ودا طبعاً عمل ضغط على أسعار الطاقة
وخصوصاً أسعار الغاز في كل مكان
النفط وتحديداً خام برنت
بدأ 2022 وهو قريب من 78 دولار للبرميل
وفي النص الأول من السنة فضل يحوم شوية
حوالين الـ 100 دولار
وبعدين في النص التاني من السنة بدأ
يتحرك في النطاق بين 80 و90 دولار تقريباً
في نفس الوقت أسعار الغاز وصلت
في يوليو لمستويات ما شفناش زيها
من 14 سنة
ارتفاع أسعار النفط بيترجم فوراً في صورة
منتجات بترولية أغلى
يعني البنزين والسولار وكل المنتجات البترولية
المكررة أسعارها بتغلى
وفي نفس الوقت أي منتج النفط بيدخل
بشكل مباشر في تصنيعه سعره بيزيد
نفس الكلام بالنسبة للغاز الطبيعي
الغاز الطبيعي بيسمع فوراً في أسعار الكهربا
لو محطات التوليد شغالة بيه
وفي نفس الوقت بيسمع في كل منتج
بيعتمد عليه زي الأسمدة مثلاً
وبالمناسبة ارتفاع أسعار الأسمدة بيأثر
بشكل سلبي على الإنتاج الزراعي
الإنتاج بيقل وبالتالي أسعار الغذاء بتزيد
أكتر ما هي زايدة
وقبل ما نروح للنقطة اللي بعد كدا ضروري
تاخدوا بالكم من حاجة مهمة جداً
رجوع الاقتصاد الصيني للعمل بكامل قوته
كما هو متوقع قريب هيأثر بشكل سلبي على
الدول المستوردة للنفط
لأن الطلب الصيني على الطاقة هيرفع
أسعارها العالمية
واللي معاه يدفع واللي ما معهوش يركن
على جنب
إغلاق الاقتصاد الصيني خلال الفترة اللي فاتت
كان مصلحة بالنسبة لأي دولة بتستورد نفط
بس في نفس الوقت رجوعه هيفيد الدول
المصدرة للنفط زي دول الخليج والعراق والجزائر
ممتاز جداً
كدا إحنا عرفنا أسعار السلع الأساسية زي الغذاء
والطاقة زادت إزاي وليه
السؤال بقى دلوقت
إيه المشكلة لما الأسعار دي تزيد؟
في الحقيقة ما فيش أي مشكلة في زيادة
الأسعار العالمية للسلع الأساسية إلا في
حالة واحدة
وهي أنك تكون دولة مستوردة للسلع دي
كلما زاد اعتمادك على استيراد السلع دي
كلما زاد تضررك من ارتفاع أسعارها
في الخارج
علشان نعرف إذا كنا معتمدين على الاستيراد
بشكل عام وللا لا
بنبص على مجموعة من المقاييس الاقتصادية
المختلفة أبرزها نسبة ورادات البلد لناتجها
المحلي الإجمالي
يعني وارداتك بتمثل قد إيه من حجم اقتصادك
لو بصينا على النسبة دي في الدول العربية
طبقاً لقاعدة بيانات البنك الدولي
هنلاقي جيبوتي في المقدمة
لأن وارداتها من السلع والخدمات بتمثل
%107.3 من ناتجها المحلي الإجمالي
بعدها الإمارات بـ 70.6%
ثم البحرين بـ 67.1%
وبعدهم موريتانيا 60.9%
ثم لبنان بـ 52.8%
بعدهم تيجي تونس بـ 52.2%
ثم الأردن بـ 51.1%
وبعدهم الكويت بـ 44.9%
ثم اليمن بـ 43.2%
فالمغرب بـ 42%
فعمان بـ 41.4%
ثم ليبيا بـ 35.4%
ثم قطر بـ 34.1%
ثم سوريا بـ 33.6%
والجزائر بـ 26.4%
والسعودية بـ 24.3%
العراق بـ 24.2%
ومصر بـ 20.3%
وأخيراً السودان بـ 1.9%
وبالمناسبة السبب الرئيسي في انخفاض
النسبة دي بالشكل دا عند السودان
هي العقوبات الاقتصادية المفروضة عليها
المهم على مستوى الدول العربية
متوسط نسبة الواردات للناتج المحلي الإجمالي
في 2020 كان عامل 36.8%
دلوقت بقى وفي ظل الظروف اللي العالم
بيمر بيها
المفروض أن الدول العربية اللي بتعتمد على
الاستيراد بشكل أكبر
هي أكتر دول الأسعار بتزيد في سوقها المحلي
صح الكلام دا؟
لا طبعاً مش صح
لو بصيت معايا على تضخم حاجة زي أسعار
الغذاء في 2022 في الدول العربية
هنلاحظ أن أكتر الدول اللي أسعار الغذاء
ارتفعت فيها مش هي أكتر الدول اللي بتعتمد
على الاستيراد في المنطقة العربية
يعني مثلاً أسعار الغذاء في لبنان زادت بأكتر من
%200
وفي نفس الوقت زادت في البحرين
بما يقرب من 11% بس
طب إزاي دا ممكن
في حين أن البحرين أصلاً بتعتمد على الواردات
أكتر من لبنان؟
هقول لك
إحنا متفقين أن فيه تضخم عالمي
بنتكلم على تضخم نسبته تقريباً 10%
في الربع الأخير من 2022
دا تضخم سببه إلى حد كبير وجود مشاكل
على جانب العرض في السوق
وهو في النهاية تضخم مستورد
يعني القمح مثلاً سعره زاد مش علشان بقى
فيه فجأة طلب مرتفع عليه
لا
هو سلعة مستوردة وسعرها زاد برا
المهم الـ 10% دول ممكن يوصلوا لك
كمستهلك نهائي زي ما هما
وممكن يوصلوا لك بنسبة أقل 3% مثلاً
أو ما يوصلوش ليك خالص
وممكن يوصلوا لك 1000%
اللي بيحدد النسبة اللي بتوصل لك كمستهلك
نهائي من التضخم المستورد هما 3 حاجات
الأولى هي هيكل الواردات
يعني إيه اللي بلدك بتستورده أصلاً
بتستورد أكل وشرب وطاقة وسلع استهلاكية
وللا بتستورد مدخلات إنتاج وبتعيد تصديرها
في صورة منتجات نهائية
يعني مثلاً نسبة واردات الصين لناتجها
المحلي الإجمالي في 2021 كانت عاملة
%17.4
الواردات دي معظمها مواد أولية
ومدخلات إنتاج
نفس الفكرة
الدول النفطية مثلاً زي دول الخليج
بتستورد غذاء مش بتستورد طاقة
وبالتالي التضخم المستورد للسلع الأساسية
عندها محصور بشكل كبير في الغذاء
وهي في نفس الوقت بتصدر التضخم للعالم
في صورة نفط وغاز أسعارهم أعلى
الحاجة التانية بقى اللي بتحدد مدى تأثير
التضخم المستورد على الأسعار
في السوق المحلي
هي أنت كدولة معاك فلوس كافية تشتري
الواردات اللي أنت محتاجها وللا لا
والنقطة دي ترجعنا للمشكلة التانية اللي بتعاني
منها سريلانكا واللي أشرت ليها
في بداية الحلقة
مشكلة سريلانكا يا جماعة هي أنها ما معهاش
فلوس تمول وارداتها من السلع الأساسية
اللي هي الغذاء والطاقة
في مايو اللي فات وزير المالية السريلانكي
السابق علي صبري
اللي هو دلوقت وزير الشؤون الخارجية
قال لأعضاء البرلمان
سريلانكا يا جماعة ما حيلتهاش دلوقت
غير 50 مليون دولار هما إجمالي احتياطي
البلد من النقد الأجنبي القابل للاستخدام
الـ 50 مليون دولار دول هما اللي فاضلين
من احتياطي قيمته 7.6 مليار دولار في 2019
طب الفلوس راحت فين؟
مش موضوعنا
المهم دلوقت هو أن سريلانكا ما معهاش
فلوس كافية تمول بيها وارداتها
من السلع الأساسية
وطبعاً مش كافية علشان تسدد ديونها
سريلانكا كان المفروض تسدد 7 مليار دولار
لأصحاب الديون في 2022
وبما أن ما فيش فلوس كفاية من ناحية
وعبء الديون زاد من ناحية تانية
سريلانكا تخلفت عن السداد
طب ليه عبء الديون زاد في 2022؟
باختصار لأن الفدرالي الأمريكي رفع سعر
الفايدة بأكتر من 4% السنة دي
علشان عاوز يسيطر على مستويات التضخم
داخل الاقتصاد الأمريكي
 الحركة دي رفعت تكلفة الاستدانة في جميع
أنحاء العالم
وفي نفس الوقت تسببت في خروج الأموال
الساخنة من الأسواق الناشئة واتجاهها ناحية
الأسواق المتقدمة وفي مقدمتها طبعاً
السوق الأمريكي
ودا بالتالي أدى لارتفاع قيمة الدولار
يعني الفدرالي بحركة واحدة
رفع تكلفة خدمة الديون
وسحب أداة تمويل مهمة وهي
الأموال الساخنة
ورفع سعر الدولار اللي العالم كله بيشتري
بيه السلع من أي حتة على ظهر الأرض
في ظل الظروف دي
الحكومة السريلانكية اضطرت أنها تخنق
أنشطة الاستيراد
ودا تسبب في ارتفاع أسعار السلع
الأساسية المستوردة
لأنها مهمة بالنسبة للسوق المحلي
 والداخل منها أقل من حجم الطلب فسعرها زاد
وأسعار البدائل المحلية زادت بالتبعية
كونك ما معاكش فلوس كفاية تمول الواردات
يبقى أنت ما معاكش فلوس كافية في
الاحتياطي بتاعك من النقد الأجنبي
نقص الاحتياطي أو تراجعه لمستويات حرجة
أثره بيظهر فين؟
بيظهر على سعر العملة المحلية
ودا ياخدنا لتالت حاجة بتتحكم في مدى تأثر
المستهلك بالتضخم المستورد
والكلام هنا عن أسعار الصرف
علشان تاخد بالك أنا أقصد إيه
خليني أديك مثال
أنا دلوقت راجل مستورد نرويجي عايش
في النرويج
وأنت مستورد سريلانكي عايش في سريلانكا
وإحنا الاتنين عاوزين نستورد التليفون دا
من الصين
التليفون دا على أرضه في الصين عامل
1100 دولار
كان سعره من شهر واحد ألف دولار
ولكن بسبب المشاكل بتاعة أسعار الطاقة
العالمية وسلاسل الإمداد وكل الكلام دا
سعره زاد بنسبة 10%
كدا أنا وأنت قدامنا تضخم مستورد قيمته
%10 هنتحمله
سعر صرف الكورونة النرويجية قدام الدولار
بيقترب من 10 كورونة لكل دولار
وسعر صرف الروبية السريلانكية بيقترب
من 200 روبية لكل دولار
يعني كدا أنا هدفع في التليفون الواحد
11 ألف كورونة
وأنت هتدفع 240 ألف روبية
المعاملة دي إحنا عملناها أنا وأنت
في شهر أكتوبر
جينا نعمل زيها في شهر نوفمبر
أنا دفعت برضو 11 ألف كورونة لأن سعر
صرف الكورونة قدام الدولار فضل ثابت
زي ما هو
وأنت دفعت 480 ألف روبية لأن عملتك
سعر صرفها قدام الدولار انهار وفقدت
نص قيمتها
دلوقت بقى لو كل واحد فينا مرر التكلفة
الزيادة دي للزبون النهائي في بلده زي ما هي
في الحالة دي الزبون النرويجي هيتحمل زيادة
سعرية قيمتها 10%
والزبون السريلانكي هيشيل زيادة
بتتجاوز الـ 100%
دا معناه أن ضعف سعر العملة المحلية
ضاعف من تأثير التضخم المستورد وخلاه
يضرب في السما
نفس التليفون ونفس الزيادة السعرية هناك
عند المنتج على أرضه
بس مشكلة سعر الصرف هي اللي عملت
الفرق الكبير دا
والفرق دا بالمناسبة صعب جداً المستورد
أو المنتج يتحمله
بصوا يا جماعة فيه حاجة الجماعة بتوع الاقتصاد
بيسموها الـ Pass Through Rate
أو معدل التمرير
سعر أي سلعة أو مادة خام مستوردة
لما بيزيد أول حد بيصطدم بالزيادة دي
هو المستورد أو المنتج
بعد كدا المنتج بياخد القرار إذا كان
هيمرر لك أنت كمستهلك نهائي الزيادة دي
وللا لا
في بعض الأحيان بيمررها بالكامل
وفي بعض الأحيان بيمرر جزء وبيتحمل
هو جزء
على سبيل المثال
في اليابان دايماً بنلاحظ أن مؤشر أسعار
المنتجين أعلى من مؤشر أسعار المستهلك
ارتفاع مؤشر أسعار المنتجين معناه أن تكلفة
الإنتاج زادت
وبالتالي من المنطقي أن أسعار المستهلك تزيد
بنفس النسبة على الأقل
لكن بسبب خصوصية المستهلك الياباني
اللي كنت شرحتها لكم قبل كدا في حلقة
لماذا لا ترتفع الأسعار في اليابان
معظم المنتجين في اليابان بيفضلوا أنهم
يتحملوا هما التكلفة الزيادة علشان مستويات
الاستهلاك ما تتراجعش
ودا أثره بيظهر في مستويات ربحيتهم
اللي بتنخفض
بس طبعاً التكلفة اللي بيتحملوها تكلفة
معقولة يمكن تحملها
مش الزيادة الخرافية مثلاً اللي بتحصل
في سريلانكا
وبالمناسبة هقول لكم على حاجة
تعرفوا أن الورطة اللي واقع فيها المواطن
السريلانكي دي
ممكن ما تكونش ورطة في حالة واحدة بس
وهي أن دخله يزيد بنفس نسبة تراجع
قيمة الروبية
بس دا طبعاً ما بيحصلش
اللي بيحصل هو أن التضخم بيتسبب في تآكل
قوته الشرائية المحدودة أصلاً
علشان كدا الجماعة بتوع الاقتصاد وخصوصاً
مسؤولي البنوك المركزية بيعتبروا معدلات
التضخم الكبيرة هي تاني أسوأ حاجة بعد أكل
مال اليتيم
بيكرهوا التضخم الكبير لأنه بيضر الاقتصاد
وقبل منه المستهلك
وعلى هذا الأساس عندهم استعداد أنهم
يضحوا بالنمو الاقتصادي في سبيل السيطرة
على التضخم
ودا اللي بيحصل دلوقت
الفدرالي الأمريكي ومن وراه البنوك
المركزية الكبيرة
بيرفعوا أسعار الفايدة علشان يقللوا المعروض
النقدي وبالتالي يخفضوا التضخم
ولكن ارتفاع تكلفة الاقتراض بيترجم فوراً
في صورة نشاط اقتصادي أقل
ومن ثم انكماش أو ركود
كريستالينا غورغيفا رئيسة صندوق النقد الدولي
بتبشرنا أن تلت العالم هيعاني من ركود
في 2023
ركود يعني إيرادات أقل للشركات
أجور ضعيفة النمو
توظيف أقل
علشان كدا الست المحترمة دي بتقول
أن 2023 هتكون أصعب من 2022
دلوقت بقى لما حد يسألني الأسعار في 2023
رايحة على فين
أقول له على حسب أنت عايش فين
لو عايش مثلاً في أوروبا أو دول الخليج
فأنت مشكلتك الأساسية التضخم المستورد
 ودا هينخفض لما مشاكل سلاسل التوريد
حدتها تقل
والأزمة الروسية الأوكرانية يحصل فيها
تفاهمات تسمح للدولتين على الأقل أنهم
يندمجوا تاني في أسواق السلع
لأن في غياب سلع مهمة واستراتيجية زي
النفط والغاز الروسي من السوق
الأوروبي تحديداً
أوروبا هتفضل عطشانة جداً للطاقة وهتنافس
باقي دول العالم الفقيرة قبل الغنية على
إمدادات الطاقة المتاحة خارج روسيا
في ظل استمرار الظروف الحالية أسعار
السلع مع الأسف من المتوقع بحسب
جولدمان ساكس أنها تزيد بأكتر من 40%
في 2023
من الآخر استمرار الأزمة الروسية الأوكرانية
لفترة طويلة هيعقد الأمور أكتر
أما بقى لو أنت عايش في دولة عندها
مشكلة في أسعار الصرف أو في كفاية
الموارد الدولارية إلى جانب طبعاً التضخم
المستورد زي لبنان مثلاً
فالأمل هنا مش أن الأسعار تنخفض
لا
الأمل هو أنها تتوقف عن الزيادة
وقوفها مكانها شيء عظيم جداً
خصوصاً وأن عدم استقرار أسعار الصرف بيخلي
فيه عشوائية وتشوهات في أنشطة التسعير
بتلاقي سلع ومنتجات متسعرة بأسعار
غير منطقية
بسبب خوف المنتج أو التاجر أو المستورد
من ارتفاع أسعار الصرف وقدرته على إعادة
بناء مخزونه
وبسبب إقبال المستهلك على شراء سلع
هو مش محتاجها بس علشان يحافظ
على فلوسه
في ظل الظروف دي كله بيلوش
في بيئة زي دي استقرار الأسعار هيحصل
بمجرد استقرار العملة وتوافر نقد أجنبي
كافي لتغطية الواردات
استقرار أسعار الصرف علشان يحصل
لازم الاحتياطيات تزيد
والاحتياطيات علشان تزيد بسرعة ما فيش
وصفات أو حلول سهلة
في ظل استمرار الفدرالي في سياساته الحالية
الأموال الساخنة تفضل بعيد عن الأسواق
الناشئة على الأقل لحد نهاية 2023 تقريباً
ودا ياخدنا لحلول تانية زي الاستعانة
بمؤسسات التمويل الدولية زي صندوق
النقد الدولي
وبيع أصول
الهند مثلاً عملت الحاجتين دول في 1991
لما الاحتياطي بتاعها وصل لأقل من مليار دولار
راحت لصندوق النقد الدولي
وبدأت في خصخصة كتير من المؤسسات
والشركات الحكومية
ولما كل دا ما كفاش اضطرت أنها تستخدم
احتياطياتها من الذهب
باعت جزء ورهنت جزء وخدت
قصاده قروض
كل دا علشان توفر فلوس تأمن بيها وارداتها
من الغذاء والطاقة
كانت فترة صعبة جداً على الهند
ولكنها قدرت تتخطاها وتتجاوزها وبقت
النهار دا صاحبة خامس أكبر اقتصاد في العالم
المهم في ظل الظروف دي
لازم التقشف والتوفير في الإنفاق يبقى هو
عنوان المرحلة بالنسبة للأسر
ودا مهما كان مستواها المادي
لأن زي ما ستي الله يرحمها كانت بتقول
يا مستكتر
الأيام أكتر
أنا كدا خلصت كلامي
وكالعادة عندي سؤال لحضراتكم
برأيك إمتى الدول العربية يبقى عندها
قاعدة إنتاجية ضخمة تكفي احتياجاتها
من ناحية وتخليها قادرة تتجنب صدمات
موجات التضخم العالمية المفاجئة
من ناحية تانية؟
هتابع إجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة بإذن الله
سلام
