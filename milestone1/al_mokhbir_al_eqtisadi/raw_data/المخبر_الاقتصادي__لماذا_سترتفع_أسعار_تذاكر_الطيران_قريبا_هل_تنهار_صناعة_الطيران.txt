في شهر مايو اللي فات
23 شركة طيران
أعلنوا إنهم حيبطلوا شغلانة الطيران دي
في الوقت الحالي
والطيارات بتاعتهم حيوقفوها على الأرض
لا فيه حجوزات
ولا رحلات
ولا غيره
طب إيه يا جماعة اللي حصل لكل دا؟
قال لك أسعار الوقود بتاعة الطيارات
زادت بشكل مجنون
ودا خرب بيوتنا
إحنا في الأول كنا بنتحمل التكلفة الزيادة
وبنشيلها بدل المستهلك
ولكن خلاص
ما عدناش قادرين
والمستهلك على الناحية التانية
مش حيقبل إننا نرفع سعر التذكرة
يبقى نبطلها أحسن الشغلانة
اللي تجيب المرض دي
دا كان باختصار ملخص البيان
اللي أصدرته مجموعة 
من شركات الطيران النيجيرية
الشهر اللي فات
وبكدا تبقى نيجيريا
هي أول دولة في العالم
تعمل الحركة دي
لكنها غالباً مش حتكون الأخيرة
اللي حاول منكم يسافر
خلال آخر 3 شهور
أكيد لاحظ إن تذاكر الطيران
أسعارها مولعة
بنتكلم على أسعار ضعف وضعفين
أسعار تذاكر السنة اللي فاتت
وبرغم كدا
أسعار التذاكر لسه حتزيد تاني
خصوصاً خلال الصيف
ودا طبعاً يخليك تسأل
ليه كل دا؟
ليه الأسعار بتزيد بالنسبة والسرعة دي؟
أسعار وقود الطيران زادت بالفعل
خلال الشهور الأخيرة
ولسه حتزيد
بس هل دا هو السبب الوحيد
ورا ارتفاع أسعار التذاكر؟
إيه هي الأسباب التانية
اللي ضاغطة صناعة الطيران
بشكل كبير؟
ليه الشركات بتواجه صعوبة النهار دا
في إنها تلاقي وقود تفوّل بيه طياراتها؟
هل شركات الطيران حتحمّلك إنت كمستهلك
أي زيادة في التكاليف
انطلاقاً من القاعدة الخالدة اللي بتقول
كله على قفا الزبون؟
وللا حتتحمل هي الزيادة دي
بحيث ما تخسركش والطلب ما يقلش؟
انطلاقاً من القاعدة الخالدة اللي بتقول
الزبون دايماً على حق
والسؤال الأهم بقى
أسعار الطيران حتقل إمتى؟
دا جزء من اللي حندردش فيه مع بعض
في حلقة النهار دا
أنا أشرف إبراهيم
دا المخبر الاقتصادي+
في شهر أبريل اللي فات
مطار السنغال الدولي
طلّع بيان مثير جداً للاهتمام
المطار قال ببساطة لشركات الطيران العالمية
في البيان دا
يا ريت يا جماعة
وإنتوا جايين بالطيارات بتاعتكم عندنا
تكونوا عاملين حسابكم فيه وقود زيادة
ترجعوا بيه في رحلة العودة
لأن إحنا عندنا أزمة في الوقود
اللي بقى غالي من ناحية
ومش متوافر من ناحية تانية
في نفس اليوم اللي صدر فيه البيان دا
كان فيه طيارات تابعة لشركة آير فرانس
راجعة من العاصمة السنغالية داكار لباريس
الطيارات دي كانت مخططة إنها تفوّل
في المطار السنغالي
لكن منين بقى؟
ما فيش
الحل الوحيد قدام طيارين الشركة
كان إنهم يسوقوا الطيارات دي
لحد جزر الكناري
وينزلوا هناك يفوّلوا
وبعدين يكملوا طريقهم لحد فرنسا
في الوقت دا كان سعر الجالون
من وقود الطائرات
وصل في أمريكا وتحديداً في ميناء نيويورك
لـ 7.61 دولار 
في حين إنه كان من سنتين بالضبط
كان بـ27 سنت بس
ودا يخليك تسأل
إيه اللي حصل علشان سعر الجالون
من وقود الطائرات
يزيد بأكتر من 28 ضعف تقريباً
خلال سنتين؟
إجابة السؤال دا
هي مفتاح فهم اللي بيحصل النهار دا
في سوق الطيران
وأسباب غلاء أسعار تذاكر الطيران
بالشكل دا
وخليني أحكي لك القصة من البداية
بص يا سيدي
العالم كله فيه حوالي 25 ألف طيارة ركاب
من سنتين وشوية
وتحديداً في نص أبريل 2020
الـ 25 ألف طيارة دول
كان فيه منهم 17 ألف طيارة على الأرض
ما بتتحركش من مكانها
يعني نقدر نقول
إن أكتر من تلتين الأسطول العالمي
من الطيارات التجارية
كان برا الخدمة
صناعة الطيران في الوقت دا
كانت عايشة أسوأ كوابيسها
فجأة ما عادش فيه زباين
ودا بسبب أزمة وباء فيروس كورونا
اللي كانت لا على البال ولا على الخاطر
واللي العالم ابتدا يحس بآثارها
بداية من مارس 2020
في الفترة دي ركاب شركات الطيران
كانوا بينقسموا لقسمين
ناس مش بتفكر تسافر
ومش عايزة تركب طيارات
ولا تقابل حد علشان خايفة على نفسها
من الإصابة بفيروس كورونا
وناس تانية عاوزة تسافر
ولكن مش عارفة
لإن أغلب الدول في العالم
فرضت قيود كتير على حركة السفر
وبالأخص السفر الجوي
ودا طبعاً كان خراب بيوت
بالنسبة لصناعة الطيران
بشكل عام
سواء مطارات أو شركات طيران
أو شركات بتصنع الطيارات
والمشكلة بقى
هي إن دي صناعة مش هينة أو ثانوية
بالعكس
صناعة الطيران صناعة ضخمة جداً
بتحقق للحكومات والشركات
إيرادات بمئات المليارات
وبتشغل ملايين من الناس
يعني على سبيل المثال
لو جينا نبص على أرقام صناعة الطيران
في 2019
يعني قبل الجائحة على طول
حنلاقي نفسنا بنتكلم على طيارات
نقلت 4.5 مليار مسافر
من خلال أكتر من 100 ألف رحلة تجارية
يومياً
الصناعة دي بتشغل بشكل مباشر
حوالي 10 مليون واحد
والتوزيعة بتاعة الـ 10 مليون وظيفة دول
كالتالي
6 مليون شغالين في المطارات
و2.7 مليون شغالين في شركات الطيران
و1.2 مليون شغالين في صناعة الطيارات
بفضل الناس دي
المطارات كسبت 170 مليار دولار
وشركات الطيران كسبت 838 مليار دولار
وشركات صناعة الطيران
المسيطرة على الصناعة دي
وتحديداً Boeing الأمريكية
وAirbus الأوروبية
باعوا بـ 100 مليار دولار
كل دا بقى في مهب الريح
بسبب أزمة كورونا
اللي خنقت صناعة الطيران خصوصاً في 2020
لما كان العالم كله بيتدافع بجنون
على إجراءات الإغلاق وحظر السفر
ارتفاع عدد الطيارات اللي واقفة على الأرض
ومش بتتحرك من مكانها
كان من الطبيعي إنه يقلل الطلب
على وقود الطائرات
أصل الشركات دي حتشتري وقود ليه
إذا كان الحال واقف
انخفاض الطلب على وقود الطائرات
أدى بالتبعية لانخفاض سعره
لمستويات تاريخية في أبريل 2020
ودا بالمناسبة هو نفس الشهر
اللي شفنا فيه سعر النفط الأمريكي
انهار ووصل لأقل من الصفر
وتحديداً -37 دولار للبرميل
طبعاً مش صدفة إن سعر وقود الطائرات
ينهار لمستويات قياسية
في نفس الوقت اللي النفط انهار فيه
لمستويات قياسية
ودا ببساطة لإن الاتنين مرتبطين ببعض
وقود الطائرات هو أحد مشتقات البترول
وبالتالي كان من المنطقي
إن سعره ينخفض ويرتفع
تزامناً مع انخفاض وارتفاع أسعار الخام
ودا هو الحاصل النهار دا
البرميل من خام برنت
عامل دلوقتِ وإحنا بنصور
120 دولار تقريباً
ودا أعلى من سعره في بداية السنة
بـ 54% تقريباً
طبعاً السبب الرئيسي ورا الزيادة دي
هي الحرب الروسية الأوكرانية
اللي اندلعت في أواخر فبراير اللي فات
واللي تسببت في دوشة وقلبان كبير
في سوق النفط
لأن أحد أطرافها اللي هي روسيا
بتعتبر أكبر منتج للنفط في العالم
بعد أمريكا والسعودية
المهم
ارتفاع أسعار النفط
أدى لارتفاع أسعار كل مشتقاته
بما فيها وقود الطائرات
بحسب بيانات اتحاد النقل الجوي الدولي
IATA
سعر الجالون من وقود الطائرات
وصل عندنا هنا في منطقة الشرق الأوسط
وأفريقيا
3.60 دولار في الأسبوع المنتهي
في 27 مايو اللي فات
ودا سعر أعلى من سعره في نفس الفترة
السنة اللي فاتت بحوالي 110%
على مستوى العالم بقى
سعر وقود الطائرات ارتفع بنسبة 150%
خلال 2021
وهنا ضروري نسأل سؤال مهم
هل ارتفاع أسعار النفط الخام
نقدر نعتبره السبب الرئيسي الوحيد
ورا ارتفاع أسعار وقود الطائرات؟
أقول لك لا
وقود الطائرات بيعاني من مشكلتين
في نفس الوقت
مشكلة مزدوجة يعني
مشكلة على جانب الطلب
ومشكلة على جانب العرض
وخلونا نبدأ بالطلب
بدأت تظهر في صناعة الطيران مشكلة
وهي مشكلة الـ Pent-Up Demand
أو الطلب المكبوت
باختصار
ناس كتير كانت عايزة تركب طيارات وتسافر
ولكن خوفها من الإصابة بالفيروس
أو عدم قدرتها على السفر
بسبب إجراءات حظر السفر
كبت الطلب بتاعها أو أجله
في انتظار اللحظة المناسبة للانطلاق
وأول ما الدنيا بدأت تهدا
وقيود الإغلاق تم تخفيفها
شفنا انطلاقة رهيبة في الطلب
على السفر الجوي
على سبيل المثال
في شهر يناير اللي فات
وبحسب بيانات اتحاد النقل الجوي الدولي
الطلب على السفر الجوي على مستوى العالم
ارتفع بنسبة 82%
مقارنة مع يناير 2021
عندنا هنا في الشرق الأوسط وأفريقيا
الطلب على السفر الجوي
ارتفع بأكتر من 128%
باختصار حركة الطيران بدأت تنتعش تاني
وناس كتير بدأت تسافر
 ودا كلام بتأكده تصريحات Willie Walsh
المدير العام لاتحاد النقل الجوي الدولي
اللي قال لرويترز الشهر اللي فات
إن الحجوزات بتزيد
وحركة الركاب بترتفع
بوتيرة أعلى من المتوقع
انتعاش حركة الطيران بيترجم فوراً
في زيادة الطلب على وقود الطائرات
والطلب الكبير دا عادة مش حيمثل مشكلة
لو مفيش أزمة في جانب العرض
ولكن مع الأسف
فيه أزمة في العرض
وقود الطائرات زي ما قلنا من شوية
هو أحد مشتقات النفط
علشان تحصل عليه
ضروري تعمل عملية تكرير للخام
اللي بيعمل عملية التكرير دي
هي مصافي النفط
ودي بقى فيها مشكلة كبيرة جداً
وهي إن طاقتها الإنتاجية قلت مؤخراً
بحسب بيانات شركة استشارات الطاقة
Turner Mason & Co
فمن بداية أزمة كورونا ولحد النهار دا
أمريكا لوحدها
فقدت أكتر من مليون برميل يومياً
من طاقة تكرير النفط بتاعتها
باقي دول العالم
فقدت أكتر من 2 مليون برميل
من طاقة التكرير اليومي بتاعتها
إزاي وليه دا حصل؟
باختصار فيه مصافي كتير تقفلت
خلال آخر سنتين
لأسباب كتير منها
انخفاض الطلب على المشتقات البترولية
بسبب ضعف الطلب
ودا خلى بعض الشركات
 تقفل المصافي بتاعتها
للأبد
وفيه شركات تانية قفلت المصافي بتاعتها
لإن تكاليف الصيانة بتاعتها
مكلفة جداً
وهنا ما ينفعش أبداً ننسى المصافي الروسية
قبل الحرب
أوروبا كانت بتشتري لوحدها
نص المنتجات البترولية
اللي خارجة من المصافي الروسية
النهار دا بقى
الأوروبيين بيتجنبوا المصافي الروسية
وبيشتروا من مصافي تابعة لدول تانية
زي أمريكا مثلاً
المحصلة في الآخر
هي إن طاقة التكرير الحالية
أقل من السنة اللي فاتت واللي قبلها
ودا رفع الطلب على المصافي اللي شغالة
واللي بقى عندها القدرة إنها ترفع أسعارها
لإن السوق متعطش لإنتاجها
يعني من الآخر كدا
إنت عندك دلوقتِ خام سعره مرتفع
وخدمة تكرير سعرها مرتفع هي كمان
كل دا أدى لزيادة أسعار وقود الطائرات
ودا طبعاً مشكلة كبيرة لشركات الطيران
ودا ببساطة لإن الوقود بيشكل ما بين
%29 لـ 35% من تكلفة تذكرة السفر
بالنسبة للشركة
الوقود هو أكتر حاجة بتكلف
شركات الطيران
بيجي بعده المرتبات
طيارة زي Boeing 777-300ER
بتحرق حوالي 2500 جالون من وقود الطائرات
في الساعة الواحدة على حسب الرياح ووزنها
لحظة الإقلاع
الارتفاع اللي حصل مؤخراً في أسعار الوقود
حيزود تكلفة الوقود بالنسبة للطيارة دي
على سبيل المثال بحوالي 9 آلاف دولار
في الساعة الواحدة
وهنا شركات الطيران بتسأل نفسها
سؤال منطقي جداً
وهو إيه العمل؟
نشتغل بخسارة وللا نرفع سعر التذكرة؟
لحد دلوقتِ أكتر شركات الطيران
ماشية في سكة رفع سعر التذكرة
Jeffrey Carrithers
مؤسس موقع GlobalAir
بيتوقع إن أسعار تذاكر الطيران
حتستمر في الزيادة خلال الفترة الجاية
لأن الشركات حتمرر ارتفاع تكلفة الوقود
للركاب
ولكنه بيقول
إن الشركات غالباً
حتزود أسعار التذاكر بالتدريج
علشان ما تصدمش الزبون
وفي نفس الوقت
حتخترع له نفقات ورسوم إضافية
كل دا حيحصل لإن شركات الطيران
مش مستعدة تشيل الطينة على دماغها تاني
خصوصاً بعد المجزرة اللي حصلت لها
بسبب أزمة كورونا
بحسب تقديرات الاتحاد الدولي للنقل الجوي
فخساير صناعة الطيران العالمية
في الفترة من 2020 - 2022
بتقترب من 201 مليار دولار
شركات الطيران لسه قايمة تشم نفسها
في 2022
اللي متوقع إن عدد المسافرين جواً خلالها
يوصل لـ 3.4 مليار راكب
بالمقارنة مع 2.3 مليار راكب
السنة اللي فاتت
وبالتالي فكرة إنها تضحي
وتتحمل زيادة أسعار الوقود
وما تمررهاش ليك إنت كزبون
في سعر التذكرة
مش واردة
في نهاية مايو اللي فات
صحيفة Nikkei Asia
نقلت تصريحات عن مسؤول
في شركة طيران الإمارات
بيقول فيها إن ارتفاع أسعار الوقود
أعلى من قدرة شركات الطيران على التحمل
الراجل هنا كلامه واضح جداً
وبمناسبة الكلام عن التحمل
ضروري هنا نشير لنقطة مهمة جداً
وهي إن ارتفاع أسعار وقود الطائرات
مالوش نفس التأثير
على كل شركات الطيران
فيه ممارسة منتشرة بين شركات الطيران
الحريصة على حماية نفسها
من تقلبات أسعار وقود الطائرات
والممارسة دي اسمها
الـ Hedging أو التحوط
فكرة التحوط هنا باختصار
هي إن شركة الطيران بتدخل في عقود
بيلتزم فيها الطرف التاني
بإنه يوفر لها كميات معينة من وقود الطائرات
بسعر ثابت في تاريخ محدد
على سبيل المثال
لنفترض إن أنا راجل صاحب شركة طيران
وخايف وقود الطائرات يزيد كمان 6 شهور مثلاً
عن سعره الحالي
فبروح ببساطة أدخل في عقد تحوط
مع طرف تاني
الطرف دا بيتلزم فيه من دلوقتِ
بإنه يوفر لي مثلاً مليون برميل من الوقود
في شهر 12
والبرميل حآخده منه بـ 100 دولار مثلاً
جه شهر 12
حآخد منه الكمية بالسعر المتفق عليه
ولو السعر ساعتها أعلى من 100 دولار
يبقى أنا كدا ناصح وكسبان الفرق
ولو السعر أقل
يبقى أنا خسرت ولكن في نفس الوقت
أنا أخدت الوقود بسعر
أنا عارفه مسبقاً
وعامل حسابي عليه
عكس لو ما كنتش عامل تحوط خالص
المهم
فيه شركات عالمية كتير
دخلت في عقود تحوط
حتوفر لها كتير السنة دي
على سبيل المثال
بسبب الارتفاع الأخير في أسعار وقود الطائرات
شركات الطيران الأوروبية
وفرت على نفسها 5 مليار يورو
من تكاليف الوقود
ودا بفضل عقود التحوط اللي دخلت فيها
في 2021
الخطوط الجوية الفرنسية
Air France مثلاً
ماضية بالفعل عقود تحوط
بتغطي 72% من استهلاكها من الوقود
في الربع الأول من السنة اللي إحنا فيها دي
وبتغطي 63% من استهلاكها
في الربع التاني اللي إحنا في نهايته دلوقتِ
الفرنسيين متفقين على برميل الوقود
في العقود دي
بـ 90 دولار
النهار دا البرميل في أوروبا
عامل 163 دولار
يعني كدا الفرنسيين وفروا على نفسهم
في البرميل الواحد
73 دولار مرة واحدة
وبالتالي مش مضغوطين في التكاليف
زي غيرهم اللي ما دخلوش في عقود تحوط
في أمريكا على سبيل المثال
أكبر 3 شركات طيران في البلد
United Airlines
وAmerican Airlines
Delta Airlinesو
مش داخلين في عقود تحوط
يعني لابسين في الحيطة ومتسوحين
وبيشتروا احتياجاتهم من الوقود
بسعر النهار دا
ودا طبعاً حيحمّلوه للزبون في تمن التذكرة
ودا ياخدنا لسؤال الحلقة
لو إنت جربت تسافر طيران قبل كدا
هل بحسب تجربتك
سعر التذكرة كان عادل؟
يعني السعر كان مناسب
للقيمة وجودة الخدمة اللي تقدمت لك
وللا لا؟
حتابع إجاباتكم في التعليقات
في النهاية يا ريت لو عجبتك الحلقة
وحابب تشوفنا تاني
اشترك في القناة
واستنانا في حلقات جديدة بإذن الله
سلام
