الفرنسيين زعلانين ليه؟
 دا السؤال اللي ناس كتير بتسأله مؤخراً
وهي شايفة مئات الآلاف من الفرنسيين
 بينزلوا الشوارع يتظاهروا
 ضد الرئيس إيمانويل ماكرون وحكومته
وبيعملوا إضرابات عن العمل
 في قطاعات مختلفة في البلد
فيه أكتر من مليون و100 ألف فرنسي
 خرجوا يتظاهروا في الشوارع
يوم 19 يناير 2023
 وبعضهم عمل إضراب عن العمل
مدته 24 ساعة
وبعدها بما يقرب من أسبوعين
 وتحديداً يوم 31 يناير
الفرنسيين خرجوا تاني في الشوارع يتظاهروا
ولكن المرة دي
 عددهم تجاوز المليون و200 ألف شخص
والمظاهرات والإضرابات دي
مرشحة للاستمرار والتفاقم خلال الأسابيع الجاية
ودا في حالة إن الحكومة الفرنسية رفضت
ترجع عن اللي في دماغها
طبعاً هتسألني إيه اللي في دماغ الحكومة الفرنسية؟
باختصار الحكومة الفرنسية طلعت في يناير اللي فات
وأعلنت عن خطة شاملة
 لإصلاح نظام المعاشات الفرنسي
 من أبرز بنودها
إنها هترفع الحد الأدنى بتاع سن التقاعد في فرنسا
من 62 سنة وتخليه 64 سنة
يعني من هنا ورايح ما حدش هيعرف يتقاعد
 قبل سن الـ 64
طب ليه يا حكومة يا فرنسية بترفعي﻿ سن التقاعد؟
إيه الفكرة يعني؟
الحكومة قالت يا جماعة
 الفرنسيين دالوقت
بقوا بيعيشوا كتير
يعني بعد ما بيتحالوا للتقاعد
بيعيشوا في المتوسط ما يقرب من 25 سنة
وخلال الـ 25 سنة دول
إحنا عمالين نصرف عليهم ونديهم معاشات
وهم قاعدين في البيت على الكنبة دا مش عدل
والموضوع دا ما ينفعش يستمر
 ونظام المعاشات الحالي لازم يتصلح
لإنه هيعاني مستقبلاً من عجز
 إحنا هنغطيه من جيوبنا كحكومة
علشان كدا الحكومة الفرنسية لحد لحظة تصوير الحلقة
رافضة إنها تتراجع رغم المظاهرات والإضرابات
اللي قالبة البلد
 هنا الناس على الناحية التانية
 بترد وتقول للحكومة الفرنسية
 إنتو بتقولوا أي كلام
أولاً دي فلوسنا
 وإنتو ما بتصرفوش علينا من جيوبكم
ثانياً بقى
 نظام المعاشات الحالي محقق فائض
 يعني الداخل أكتر من المصروف
المهم السجال دا يخليك تسأل شوية أسئلة
أولاً الحكومة الفرنسية
 عاوزة تعمل إيه بالضبط؟
وليه الفرنسيين زعلانين من رفع سن التقاعد؟
وإيه اللي هيضرهم لو سن التقاعد ارتفع سنتين؟
وثانياً بقى
ليه ماكرون مصمم على إصلاح منظومة المعاشات
مهما كان التمن؟
إيه هي الفوائد الاقتصادية اللي هتعود على البلد؟
وهل فيه فوائد اقتصادية أصلاً من الخطة دي؟
وبعدين هل فعلاً الإصلاح
 اللي بتقترحه الحكومة الفرنسية
لو ما تمش منظومة المعاشات في فرنسا هتنهار؟
والسؤال الأهم بقى
 إيه علاقة رفع سن التقاعد في فرنسا بديونها؟
دا جزء من اللي هندردش فيه مع بعض
في حلقة النهار دا
أنا أشرف إبراهيم
 ودا المخبر الاقتصادي+
في مايو سنة 1981
فرنسوا متران كسب الانتخابات الرئاسية الفرنسية
وبقى أول رئيس اشتراكي
في تاريخ الجمهورية الفرنسية الخامسة
الراجل دا كانت دماغه عالية شوية وصاحب مزاج
وبيقدس جداً وقت الفراغ
لدرجة إنه واحد من أول قراراته لما مسك المنصب
 هو استحداث وزارة اسمها
وزارة وقت الفراغ
وعين ساعتها على رأسها واحد اسمه أندريه هنري
المهم ميتران لما مسك الرئاسة
كان الحد الأدنى لسن التقاعد في فرنسا 65 سنة
ودا كان سن قريب من السن اللي بيتقاعد فيه
الموظفين في كتير من الدول الأوروبية وقتها
لكن متران كان شايف إن الحياة كلها مش شغل
وإن الناس من حقها تتبسط بآخر أيامها
وتقضيها على البحر وعلى الكنبة
في البيت قدام التلفزيون
مش في المكتب ولا في المصنع
ومش لازم يفضلوا يشتغلو لحد الـ 65
علشان يقدروا يسيبوا الشغل ويضمنوا المعاش بتاعهم
بس علشان دا يحصل
 لازم الحد الأدنى لسن التقاعد يقل
بحيث فترة التقاعد تزيد
الراجل قال لك وماله
 وجه في سنة 1982 على طول
اللي هي تاني سنة له في المنصب
متران أصدر قرار
بخفض الحد الأدنى لسن التقاعد في فرنسا
 من 65 سنة لـ 60 سنة
دا من ناحية معناه
إن الناس بمجرد ما توصل سن الـ 60
هتقدر تقعد في البيت وتاخد معاش لو حابة
ومن ناحية تانية برضو
معناه إن نظام المعاشات الفرنسي هيخسر﻿
خمس سنين من مساهمات الناس في دخله
واللى هو أصلاً عبارة عن فلوس مستقطعة
من أجور ومرتبات الموظفين على مدار حياتهم المهنية
لكن السيد متران ما كانش يفرق معه الكلام دا
قال لك خلي الناس تفرح
المهم متران فضل يحكم فرنسا
حوالي 14 سنة
وما مشيش غير سنة 1995
وطول الفترة دي
نظام المعاشات زي ما هو ما تغيرش
مشي متران وجه بعد جاك شيراك في مايو 1995
شيراك أول ما مسك
حاول يعدل نظام المعاشات التقاعدية
 اللي عمله متران
 ودي كانت خطوة جريئة جداً منه
لإن الفرنسيين كانوا متعلقين
جداً بالنظام بتاع متران
وما كانش عندهم استعداد يتخلوا عنه
علشان كدا أول ما شيراك فكر في الموضوع
 2 مليون فرنسي خرجوا للشوارع سنة 1995
 و عملوا إضرابات استمرت لأسابيع
لحد ما أجبروا شيراك في النهاية
إنه يتراجع عن اللي في دماغه
ويتخلى خالص عن فكرة إنه يعدل نظام المعاشات
اللي حطه متران
شيراك تعلم الدرس
 وما حاولش يكرر نفس الغلطة تاني
رغم إنه قعد في السلطة 12 سنة
مين بقى اللي ما تعلمش الدرس؟
السيد نيكولا ساركوزي
اللي استلم رئاسة فرنسا من شيراك في 2007
في 2010
 ساركوزي قرر يلعب في نظام التقاعد في فرنسا
بدل ما الحد الأدنى للتقاعد كان 60 سنة
قرر يرفعه سنتين ويخليه 62 سنة
طبعاً وكما هو متوقع
حصلت مظاهرات وإضرابات بالكوم في فرنسا
ضد القرار دا
كمحاولة لإجبار ساركوزي على التراجع عنه
 زي ما حصل من شيراك قبله
ولكن ساركوزي ركب دماغه
 وصمم على تنفيذ الإصلاح دا
رغم الاحتجاجات الشعبية
الكلام دا كان في 2010
في 2012 ساركوزي دخل الانتخابات الرئاسية
 قدام فرنسوا أولاند وخسرها
الحركة بتاعت تعديل نظام المعاشات
 من خلال رفع سن التقاعد
دمرت شعبيته
وأولاند لعب على النقطة دي بذكاء
في الحملة الانتخابية بتاعته قصاد ساركوزي
باختصار وعد بعض الفئات العمالية
إنه هيقلل الحد الأدنى لسن التقاعد بتاعهم
 ويخليه 60 سنة
الحد الأدنى اللي فرضه ساركوزي واللي هو 62 سنة
هيفضل زي ما هو مطبق على الكل
كل الحكاية إن أولاند
 وعد إنه هيعمل استثناء لبعض الفئات
المهم أولاند كسب الانتخابات في مايو 2012
 بعدها بأيام وتحديداً في بداية يونيو
كان منفذ الوعد دا
رغم إنه عارف إن قرار شبه دا
 حيكون عبء مالي على ميزانية الرعاية الاجتماعية
لكنه عشان يريح ضميره
 قام بعدها في 2014
عمل تعديل في نظام المعاشات الفرنسي
في الوقت دا كان القانون بيقول
إن الموظف سواء في القطاع الحكومي أو الخاص
لازم يكون شغال وبيدفع تأمينات
لمدة 41.5 سنة على الأقل
علشان لما يتقاعد ياخد معاش كامل
لو تقاعدت قبل ما تكمل 41.5 سنة
وأنت مشترك مع المعاشات
 مش هتاخد معاش كامل
أولاند بقى قرر في 2014
إنه يرفع الحد الأدنى لفترة الاشتراك مع المعاشات
 علشان الموظف يستحق معاش كامل في النهاية
من 41.5 سنة
 لـ 43 سنة
والقرار دا كان المفروض يتطبق بالتدريج
 بداية من 2020
ولحد سنة 2035
طبعاً أولاند ما لحقش ينفذ﻿ الكلام دا بنفسه
لإنه خاف يترشح لدورة رئاسية تانية
بعد ما استطلاعات الرأي
 وضحت إنه هيخسر في أول جولة
من الانتخابات الرئاسية اللي انعقدت في مايو 2017
واللي كسبها إيمانويل ماكرون
أثناء الحملة الانتخابية ماكرون قال للفرنسيين
إنه ناوي يعمل إصلاحات كبيرة
 في نظام المعاشات التقاعدية
وعلى الرغم من إن الاقتراب
من نظام المعاشات في فرنسا
يعتبر من المحرمات بالنسبة للشعب الفرنسي
إلا إن دا ما أثرش
على حظوظه في الانتخابات الرئاسية
 اللي كسبها بفارق معتبر
بعد ما فاز على اليمينية مارين لوبان بسهولة
المهم بعد ما ماكرون دخل الإليزيه بسنتين ونص تقريباً
وتحديداً في ديسمبر 2019
الحكومة بتاعته أعلنت إنها ناوية تعمل تعديل
 كبير وشامل
في نظام المعاشات التقاعدية في البلد
الخطة دي أول ما تم الإعلان عنها
 البلد ولعت
والفرنسيين خرجوا في الشوارع
وبهدلوا الدنيا
وبالتوازي مع دا
 بدؤوا أكبر إضراب عن العمل شافته فرنسا
من سنة 1968
وبرغم كدا ماكرون فضل مصمم على رأيه
وكان ناوي ينفذ الخطة بأي تمن
ولكن في مارس 2020 ظهر وباء كورونا
وكل حاجة وقفت والترتيبات تلخبطت
 فتم تعليق الخطة من ساعتها
 لحد ما تم الإعلان عنها تاني في يناير 2023
طب ليه ماكرون لسه مصمم لحد دالوقت
إنه يعدل نظام المعاشات؟
هقول لك
في سبتمبر 2022
المجلس الاستشاري للمعاشات التقاعدية في فرنسا
أصدر تقرير مهم جداً
وضح فيه إن نظام المعاشات الفرنسي
حقق في 2021
فائض قيمته 900 مليون يورو
والسنة اللي وراها اللي هي 2022
كانت سنة زي العسل
والفائض بتاع نظام المعاشات قيمته وصلت فيها
لـ 3.2 مليار يورو
حلو قوي الكلام دا
 المشكلة فين بقى؟
المشكلة هي إن اللي جاي مش حلو خالص
المستقبل مش لطيف
بحسب نفس التقرير لو نظام المعاشات الفرنسي
فضل على وضعه الحالي
 فمن المتوقع إن موقفه المالي يتدهور جداً
خلال الفترة ما بين 2023 و2027
 وهيعاني بشكل سنوي
من عجز تتراوح قيمته
من 0.3% و0.4% من الناتج المحلي الإجمالي لفرنسا
أو ما يعادل 10 مليار يورو سنوياً لحد سنة 2032
طب ليه العجز دا هيحصل؟
الحكومة الفرنسية بتقول إن السبب يا محترمين
هو إن عدد سنين العمل اللي الفرنسيين
بيشتغلوها على مدار حياتهم المهنية
واللي بيساهموا من خلالها في المعاشات قليلة
وفي نفس الوقت
 متوسط الفترة اللي بيعيشوها بعد ما بيتقاعدوا
 عمالة تكبر
 لإن أعمارهم بتزيد وبيعيشوا كتير
يعني الفترة اللي الموظف بيدفع فيها بتقل
 واللي بياخد فيها بتزيد
 والنتيجة هي إن التمويل المتاح
 في نظام المعاشات بيقل
والمصروفات بتزيد
ودا اللي هيعمل عجز
العجز دا علشان يتسد ماكرون قدامه حل من تلاتة
الحل الأول
هو إن حكومته تستلف وتسد العجز دا
ولكن فيه مشكلة هنا
 وهي إن ديون فرنسا
بتقترب من الوصول لمستويات حرجة
نسبة الدين للناتج المحلي الإجمالي في فرنسا حالياً
عاملة 113%
ودا مستوى خطر
وبيؤثر بالفعل على الجدارة الائتمانية لفرنسا
يعني في شهر ديسمبر اللي فات
وكالة التصنيف الائتماني ستاندارد آند بورز
ثبتت التصنيف الائتماني لفرنسا عند AA
ولكنها في نفس الوقت
عدلت النظرة المستقبلية للديون الفرنسية
من مستقرة لسالبة
يعني دا معناه إن التصنيف الائتماني لفرنسا
مرشح للانخفاض في أي لحظة
دا بيضغط بشكل كبير على الميزانية الفرنسية
 لإن في ظل المخاطر المحيطة بحجم الدين
 فرنسا بتضطر إنها تدفع فوائد أعلى
على خدمة ديونها
اللي بتقترب من تلاتة تريليون يورو
وبالتالي خيار الاقتراض دا مش عملي
من وجهة نظر الحكومة الفرنسية
الخيار التاني بقى
هو إن الحكومة الفرنسية
ترفع الضرائب علشان تزود إيراداتها
بحيث توفر الفلوس اللي محتاجاها
علشان تسد العجز
بتاع نظام المعاشات التقاعدية
ولكن برضه بالنسبة لماكرون دا مش خيار
ودا مش عشان هو حابب يشجع النشاط الاقتصادي
ويفتح السوق
لأ
كل الحكاية هو إنه ما فيش مجال أصلاً لرفع الضرايب﻿
في فرنسا أكتر من كدا
للي ما يعرفش منكم
 الحصيلة الضريبية في فرنسا بتشكل حوالي 45%
من الناتج المحلي الإجمالي لفرنسا
ودي أعلى نسبة
وسط الدول الأعضاء في منظمة التعاون الاقتصادي
والتنمية بعد الدانمارك
فرنسا بالفعل
معتمدة بشكل كبير على الضرائب
 وصعب إنه يتم زيادة الاعتماد دا أكتر من كدا
كدا ما بقاش فيه غير حل واحد
وهو حل مشكلة نظام المعاشات التقاعدي من الداخل
النظام اللي الحكومة بتصرف عليه سنوياً
 ما يتجاوز الـ 14%
من الناتج المحلي الإجمالي
ودي برضو أعلى نسبة إنفاق على المعاشات التقاعدية
وسط دول منظمة التعاون الاقتصادي والتنمية
بعد إيطاليا
المهم
الحركة دي بكل بساطة
هتتم من خلال البحث
عن طرق لرفع إيرادات النظام
وتقليل نفقاته
ودا اللي الحكومة الفرنسية حاولت تعمله
 في 10 يناير 2023
لما رئيسة الوزراء الفرنسية إليزابيت بورن
أعلنت عن خطة لإصلاح شامل
لنظام المعاشات التقاعدية في فرنسا
أبرز بنود الخطة اللي تم الإعلان عنها كالتالي
 أولاً
 الحد الأدنى لسن التقاعد
 هيتم رفعه بالتدريج
 من 62 سنة حالياً
لحد ما يوصل 64 سنة على سنة 2030
ثانياً بقى
بداية من سنة 2027
أي موظف في البلد
علشان ياخد معاش كامل
لازم يكون شغال بقى له 43 سنة على الأقل
الحاجة التالتة بقى
الحد الأدنى للمعاشات
 هيتم رفعه
لـ 1200 يورو في الشهر
طب التعديلات دي هتفيد في إيه برضو؟
هقول لك
في فرنسا الرجالة بتعيش في المتوسط
حوالي 22.2 سنة في فترة التقاعد
والستات بتعيش حوالي 26.7 سنة
خلال فترة التقاعد
الأرقام دي لما نقارنها بألمانيا مثلاً هنلاقيها مرتفعة
في ألمانيا الراجل بيعيش خلال فترة التقاعد
 حوالي 18.4 سنة في المتوسط
والست بتعيش 21.4 سنة في المتوسط
الفرق بين فرنسا وألمانيا
 في المدة اللي المواطن بيعيشها خلال فترة التقاعد
جاية منين؟
 من حاجتين
الحاجة الأولى
 هي إن الفرنسيين متوسط أعمارهم
أكبر من متوسط أعمار الألمان
الحاجة التانية بقى
هي إن الفرنسيين حياتهم المهنية
أقصر من الألمان
الألمان بيتقاعدوا النهار دا على 66 سنة
ودا بيخليهم يعيشوا في فترة التقاعد
مدة أقصر من الفرنسيين
والنتيجة هي إن إنفاق الحكومة الألمانية
على المعاشات التقاعدية
أقل مقارنة مع اللي الحكومة الفرنسية بتصرفه
النهار دا بقى
 ماكرون نفسه إن الفترة اللي بيعيشها
الموظفين الفرنسيين في فترة التقاعد تقل
علشان الحكومة توفر
وتدفع أقل
طبعاً ماكرون علشان يقلل فترة التقاعد
اللي بيدي فيها معاش للمتقاعدين
مش هيروح يلعب في متوسط المدة
اللي بيعيشها الناس علشان تقل
أمال هيعمل إيه؟
 بسيطة جداً
إنت دالوقت كموظف عمرك كله
تقدر تقسمه لجزأين اتنين
جزء إنت شغال فيه
 وبتدفع جزء من مرتبك في صندوق المعاشات
وجزء تاني إنت متقاعد فيه و بتاخد معاش
اللي هنعمله بمنتهى السلاسة
هو إننا هناخد منك سنتين من
فترة التقاعد اللي إنت بتقبض فيها
ونحدفهم الناحية التانية
اللي فيها سنين خدمتك المهنية
اللي بتشتغل فيها وبتاخد مرتب
تدفع منه في صندوق المعاشات
الحكومة الفرنسية بتقول إن السنتين دول
 هيوفروا لها 17.7 مليار يورو من المعاشات
اللي بتدفعها للمتقاعدين سنوياً
 ودا هيساهم في إن العجز يختفي
وميزانية المعاشات تتضبط على سنة 2027
ومش كدا بس
الحركة دي هتساهم في إن حجم القوى
العاملة في فرنسا
يزيد بحوالي 300 ألف شخص
على سنة 2030
ودي نقطة مهمة جداً لازم نقف قدامها
الحكومة الفرنسية بتقول
 إن نظام المعاشات الفرنسي بوضعه الحالي
غير عادل
لإن دالوقت الأجيال الصغيرة
اللي شغالة و اللي أعدادها بتقل
هي اللي بتتحمل تكلفة المعاشات
بتاعت الناس الكبيرة المتقاعدة
اللي عددها عمال يزيد
فرنسا في سنة 2000
كان فيها 2.1 شخص شغال
مقابل كل متقاعد
النهار دا النسبة تدهورت وبقت 1.7 شخص شغال
وبيساهم في دفع المعاشات مقابل كل متقاعد
لو فضلنا على كدا هنلاقي نفسنا على سنة 2070
في 1.3 شخص بس بيشتغل مقابل كل متقاعد
من الآخر كدا
المتقاعدين اللي بيصرفوا بيزيدوا
و اللي بيشتغلوا وبيدفعوا بيقلوا
 علشان كدا من وجهة نظر الحكومة الفرنسية
هي إن خطة الإصلاح المقترحة
لنظام المعاشات الفرنسي
لا مفر منها
رئيسة الوزراء الفرنسية قالت إن الخطة
غير قابلة للتفاوض
هتتنفذ يعني هتتنفذ
بعدها طلع وزير الحسابات العامة غابرييل أتال
وقال لأعضاء البرلمان الفرنسي
 من الآخر كدا يا محترمين
إما الإصلاح أو الإفلاس
الراجل باختصار شايف إنه لو ما تمش تمرير الخطة دي
نظام المعاشات التقاعدي في فرنسا هينهار
وهنا يظهر سؤال
طب لما الحكومة الفرنسية شايفة إن الخطة دي
ضرورية ولازم تتنفذ
ليه ما نفذتهاش فوراً؟
والسؤال دا ياخدنا للجانب السياسي في القصة
على عكس ما بعضكم قد يتصور
الخطة اللي تم الإعلان عنها في 10 يناير 2023
اللي معطلها لحد دالوقت
مش الغضب الشعبي المتمثل
في الإضرابات أو المظاهرات
ودا أولاً لإن ماكرون مش خايف على شعبيته
 اللي هي في أسوأ حالاتها بالفعل
لإن الدورة الحالية هي الأخيرة له
وبالتالي هو مش مهتم إنه يرضي الناس
علشان ياخد أصواتهم
ودا على عكس خصومه وحلفاؤه
 اللي عينهم على الانتخابات الجاية
ثانياً بقى
هو مش خايف من أي أضرار اقتصادية ممكن
تتسبب فيها الاحتجاجات الحالية
واللي حدتها لحد دالوقت أقل
مقارنة مع الاحتجاجات اللي حصلت في أواخر 2019
وبدايات 2020
واللي أضرارها الاقتصادية كانت لا تذكر
طب إيه اللي معطله؟
 مسألة إجرائية بحتة
الخطة دي علشان تعدي من البرلمان الفرنسي
محتاجة إن 289 عضو يصوتوا لصالحه؟
الحزب بتاع ماكرون اللي هو حزب النهضة
معه 170 مقعد فقط في البرلمان
حلفاؤه اللي هم حزب الحركة الديمقراطية
وحزب آفاق معهم 80 مقعد
وبكدا التحالف دا ناقصه 39 مقعد
 علشان يقدروا يمرروا الخطة من البرلمان
حالياً فيه مفاوضات بين الحكومة
 وحزب الجمهوريين الفرنسي
اللي معه 61 مقعد
علشان تقنعه يوافق على الخطة
ويديها الـ39﻿ صوت اللي محتاجاهم
لحد لحظة تصوير الحلقة الموضوع دا ما تحسمش
ولكن من الواضح إن الحكومة الفرنسية
 صبرها قليل
وزير المالية برونو لومير قال على فكرة يا محترمين
إحنا بس بنحاول نوجد أغلبية تدعم الخطة
علشان بس يكون لها شرعية سياسية
وهنا الوزير يقصد إن الحكومة الفرنسية
تقدر تنفذ الخطة رغماً عن البرلمان
المادة 49-3 من الدستور الفرنسي
بتسمح للحكومة الفرنسية إنها
تمرر في السنة مشروع قانون واحد
 وتقره بدون الرجوع للبرلمان
هل دا اللي هيحصل؟
 خلونا نتفرج ونشوف
لحد كدا أنا خلصت كلامي
وكالعادة عندي سؤال لحضراتكم
برأيك هل خطة الحكومة الفرنسية خطة عادلة
وللا فيها ظلم للمتقاعدين؟
هتابع إجاباتكم كلها في التعليقات
في النهاية يا ريت لو عجبتكو الحلقة دي
 وحابين تشوفونا تاني
لازم تشتركوا في القناة
واستنونا في حلقات جديدة بإذن الله
سلام
