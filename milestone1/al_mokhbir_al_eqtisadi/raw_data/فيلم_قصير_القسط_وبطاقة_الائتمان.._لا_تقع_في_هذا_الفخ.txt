الف هنا
تسلم
 واحد شاي لو سمحت
عينيا
انت - 
يبقى انت = 
 بجد انت - 
 يا عم اخلص بقى لنا كتير بنشبه على بعض  =
 انت لسه فاكرني -
حد ينسى اليوم اللي قابلك فيه حد ينسى يوم فرحه =
 لا و انت الصادق قول حد يروح النيابه -
يوم فرحه،  إلا قولي صحيح انت عملت ايه في المشكله دي
أنهي مشكلة فيهم، الجواز وللا أقساط التكييف اللي حبستني ؟
نبدأ باقساط التكييف ؟
خلصتها
والجواز ؟
طلقتها 
وليه يا ابني تدخل نفسك دوامة الاقساط ومشاكلها ؟
ماتعايرنيش،  انت كمان كنت داخل النيابة بسبب الاقساط
لا، انا متحبستش عشان مبدفعش الاقساط
أمال اتحبست عشان منتظم في السداد ؟
ما اتحبستش أصلا دا كان تحقيق عالماشي، بس انا يومها ما حكيتلكش كل التفاصيل
طب احكي لي 
أنا يا سيدي مبحبش نظام التقسيط دا،
مرة كتبت بوست على صفحتي الشخصية بهاجم نظام التقسيط، وزي ما تقول سخنت شوية، البوست ضرب بالصدفة وانتشر،
قامت شركة من الشركات اللي بتقسط بدون فوايد، كنت جايب سيرتها في البوست، رفعوا عليا قضية
يا أخي حرام عليك انت ضد فعل الخير، بتهاجم الناس اللي بتسهل علينا الصعب
خير إيه، هما مبيعملوش كدا عشان سواد عيونك على فكرة، هما كدا كدا كسبانين
أي مبررات، بيكسبوا إيه ؟
أكيد مش محبة الناس، أي حد بيقسط أي حاجة،
بيتكسر عليه قسط واحد على الأقل، وبالتالي تنزل عليه غرامة تأخير
وافرض كل الناس التزمت في دفع الاقساط، يخسروا ؟
لا ميخسروش، يكسبوا برضو، الشركات اللي بتقسط بدون فوايد دي
بتاخد عمولة من التاجر في مقابل انها بتبيع البضاعة بتاعته بكميات كبيرة
والتاجر بيكسب اكتر من العمولة اللي بيدفعها لشركة التقسيط، محدش بيخسر غيرك انت ..
أنا بس ؟
انت كمثال يعني 
اه، أنا كمثال، 
يا سيدي يكسبوا، أهو على الأقل التقسيط خلى اللي ممعاهوش يعرف يشتري
بالعكس، دلوقتي اللي معاه تمن الكاش واللي ممعاهوش بيقسطوا
أنا نفسي أفهم هما اللي معاهم بيزاحمونا في التقسيط ليه ؟ هي الكحكة في إيد اليتيم عجبة ؟
أصل تخيل كدا يكون معاك خمسين ألف جنيه بقالك سنتين بتحوشهم مثلا،
وتفي خمس دقايق تدفعهم تمن تليفون؟ هتحس بإيه بعد ما تدفع ؟
هحس بأعراض ذبحة صدرية
بتوع اشتري دلوقتي وادفع بعدين قالولك سلامة صدرك
، هات 2000 جنيه بس وخد الموبايل في إيدك، بس كل شهر هتدفع زيهم
طب ما هم كدا سهلوا عليا شرا التليفون، وفي نفس الوقت وفرت الكاش لحاجة أهم 
مش زي ما انت فاكر
هو انت ضدهم ليه؟  
هما بس ادوك إحساس مزيف بالقدرة المالية،
يعني انت مثلا لو هتشتري تليفون كاش، وكل اللي في جيبك ٢٠٠٠ جنيه،
تفتكر ممكن يجيبولك التليفون اللي انت عايزه ؟
لا 
دا في حالة انك هتشتري كاش، لكن لو هتشتري قسط، الألفين جنيه اللي في جيبك ممكن يتقسموا على قسطين تلاتة،
فبدل التليفون تاخد معاه ساعة ولابتوب كمان، إدفع أول قسط وشيل يامعلم، دا أولا،
ثانيا انت موفرتش الكاش لحاجة أهم زي ما بتقول، هتصرفه في مجموعة اقساط تانية،
وفي حاجات  لا هي لازمالك ولا انت محتاجها ، وهي دي لعبة اللي بيقسطلك، إنه يعملك حالة شراء اندفاعي
Stop Stop 
هو انا لسه خلصت من القِدرة المالية لما هتدخل عليا بالدفع الاندفاعي؟
اسمه الشراء الإندفاعي، يعني تروح تشتري حاجة، تلاقي نفسك واخد معاها حاجة تانية مكانتش في دماغك أصلا،
رايح مثلا تشتري علبة تونة، تلاقيهم حاطين العيش السن جنب رف التونة، تقوم واخد منه
هي إيه المصطلحات دي كلها، انا حاسس اني واقف في كافتيريا كلية الاقتصاد 
إنت بتقول فيها ؟ أنا فعلا كنت فاتح مكتبة تصوير مستندات قدام كلية الاقتصاد،
كنت بقرا الكلام دا كتير في الكتب والملازم اللي كنت بطبعها،
بس الأهم من الكلام التجارب، محسوبك اتهرس في السوق، شايف عربية الشاي دي، دي تالت مشروع ليا
يا سيدي ربنا يصلح حالك وحالي 
قولي صحيح، انت قولت لي ان انت خلصت قسط التكييف صح؟
وخلصت بعده اقساط مكنة القهوة، البلاي ستيشن وفردة سماعة ايربود كانت ضايعة مني
أمال لامؤاخدة بتقسط إيه دلوقتي ؟
شوية حاجات كده كنت شاريها بالكريدت كارد
أوبااا، تعالى لي بقى ، آهي الكريدت كارد دي خدعة كبيرة
ماله هو كمان
حاجة ولا السحر، متحسش بوجع الجنيه وهو خارج من جيبك،
فيشجعك تشتري حاجات أكتر ، والدليل آهو بتقول انك شاري بيها شوية حاجات،
أراهنك لو كنت فاكر اشتريت إيه
لأ مش فاكرها 
يعني انت عايز تقنعني ان اللي بيدفعوا كاش
مبيشتروش الحاجات اللي أنا مش فاكرها دي أساسًا؟
مش دي الفكرة،بس انت لوسألت أي كاشير في محل او مول تجاري
هيقولك أن حجم المشتريات بتاعة الناس اللي بتشتري بالكريدت كارد
اكتر من اللي بيشتروا كاش وبعدين أنا عايز اقولك نصيحة بما إننا معرفة قديمة
معرفة سودا
سمعتك على فكرة،
ايه ده هو أنا صوتي عالي كده؟
سكة التقسيط زي سكة الإدمان، اللي بيمشي فيها مبيرجعش،
عمرك شوفت حد بيخلص اقساط ؟ نادرا أوي ..
وبعدين الحاجة اللي انت مش محتاجها غالية حتى لو خدتها ببلاش ..
تعبت نفسك وجيت ليه يا أستاذ خلوصي، انا كنت هبعتهملك،  
ازيك عامل ايه؟، 
اتفضل
ايه ده؟ مين الراجل ده؟
دا أستاذ خلوصي، دا اللي اشتريت منه العربية دي وجاي ياخد القسط
عمال تديني محاضرة في الدفع الرباعي والتدبير المنزلي  وفي الآخر تطلع أبو زومل 
لا يا حبيبي مش زي بعض، دا التقسيط الإيجابي، أنا بقسط تمن العربية اللي بشتغل عليها وبتجيبلي دخل 
لكن انت بتبعزق دخلك في تقسيط سلع استهلاكية ومعظمها ترفيهية،
يعني تقدر تقول انك شغال عند البلايستيشن ومكنة القهوة بتوعك
أنا ما اسمحلكش، البلايستيشن ومكنة القهوة وفردة الايربود اللي كانت ضايعة مني
دول خلصت اقساطهم من زمان، أنا دلوقت شغال عند الموبايل دا ..
