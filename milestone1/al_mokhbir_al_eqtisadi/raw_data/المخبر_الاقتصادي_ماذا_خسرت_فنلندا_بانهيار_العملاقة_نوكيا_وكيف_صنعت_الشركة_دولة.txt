أي حد منكم مواليد السبعينات
الثمانينات
النص الأول من التسعينات
غالباً شال تليفون نوكيا
في مرحلة ما من حياته
وخصوصاً في الفترة ما بين 2000 و2010
التليفونات بتاعت نوكيا
كانت فيها ميزة لطيفة جداً
أظن كلكم فاكرينها
وهي إن البطارية بتاعتها
كانت قابلة للإزالة
بتتشال وتتحط يعني
مش بيلت إن (مدمجة)
أو لازقة في جسم التليفون
زي ما هو حاصل دلوقتي
في كل الموبايلات الذكية
المهم
لما كنا بنشيل البطارية
ونبص على الشاسيه بتاع الموبايل
كنا بنلاقي 3 كلمات مكتوبين بشكل واضح
وهم
Made In Finland
يعني التليفون دا تصنع في فنلندا
ودا تقريباً كان المنتج الفنلندي الوحيد
اللي إحنا طول عمرنا بنسمع عنه
علشان كدا ناس كتير لحد النهار دا
أول ما بتسمع اسم فنلندا
بتفتكر نوكيا على طول
الشركة دي
هي اللي شهرت فنلندا على مستوى العالم
وخلت ناس كتير تعرف لأول مرة
إن فيه بلد موجودة معانا ع الكوكب
وتحديداً في أقصى شمال أوروبا
اسمها كدا
للي ما يعرفش منكم
نوكيا أقدم من فنلندا نفسها
وأكبر وأشهر منها بكتير
ودا هو السبب في إن الشعب الفنلندي
لحد النهار دا
مرتبط عاطفياً بالشركة
وفخور بها
وفي نفس الوقت زعلان عليها
بدون مبالغة
اعتزاز الفنلنديين بنوكيا
شبيه باعتزاز المصريين بالأهرامات
علشان كدا أنا عاوز أحكي لكم النهار دا
قصة فنلندا مع نوكيا
واللي أظن إن أغلبكم عمره ما سمعها قبل كدا
مش حنحكي القصة من آخرها أو بالشقلوب
زي ما بتتحكي دايماً
ونقعد نقول ليه نوكيا وقعت
وإزاي آبل وسامسونغ طلعوا على أكتافها
لأن الكلام دا اتقال كتير
فيه معلومات وأسئلة أهم
محتاجين نركز عليها
زي مثلاً السؤال اللي بيقول
هي نوكيا جت منين أصلاً؟
إزاي دخلت قطاع الهواتف؟
وإيه دور الحكومة الفنلندية
في تطور الشركة دي؟
إيه هي الخطط اللي تعملت
علشان نوكيا تبقى في خلال سنين قصيرة
أكبر وأهم شركة في مجالها
على مستوى العالم؟
وإزاي فنلندا بتاعت لب الخشب والورق
اللي عمرها ما كان ليها علاقة بالتكنولوجيا
طلع منها الشركة دي؟
وليه فنلندا كانت عايزة تبقى اليابان
بتاعت أوروبا؟
وإزاي نوكيا وصلت لمرحلة
إنها بتحرك الاقتصاد الفنلندي بالكامل؟
أما السؤال الأهم بقى
فهو
ماذا خسرت فنلندا بانحطاط نوكيا؟
دا جزء بسيط من اللي حندردش فيه مع بعض
في حلقة النهار دا
أنا أشرف إبراهيم
دا المخبر الاقتصادي+
في 11 ديسمبر سنة 1988
العالم كله تفاجأ بخبر انتحار
Kari Kairamo
رئيس مجلس الإدارة
والرئيس التنفيذي لشركة
Nokia Corporation الفنلندية
الخبر دا ساعتها احتل عناوين عدد كبير
من الصحف العالمية
لإن Kairamo
كان بيعد واحد من أهم وأبرز
رجال الأعمال في أوروبا
السبب الرئيسي في شهرة الراجل دا
هو دوره المحوري
في تحويل شركة نوكيا من شركة شغالة
في لب الورق والورق
والمواد الكميائية والمطاط
لشركة عالمية شغالة في تصنيع
أجهزة التلفزيون الملونة
والهواتف المحمولة
وأنواع تانية من الإلكترونيات
وخليني أحكي لكم القصة بدأت إزاي
من حوالي 157 سنة
وتحديداً في مايو سنة 1865
مهندس التعدين الفنلندي Frederic Idestam
أسس مصنع شغال في مجال لب الورق
في منطقة قريبة من مدينة
تامبيري في فنلندا
وبعدها بـ 3 سنين وتحديداً سنة 1868
أسس مصنع تاني
قريب من مدينة فنلندية تانية
اسمها نوكيا
ومن هنا
جه إسم نوكيا اللي Idestam
أطلقه على شركته
اللي أسسها سنة 1871
باسم Nokia Ab
المهم
الشركة دي غيرت جلدها أكتر من مرة
من لحظة تأسيسها ولحد النهار دا
على سبيل المثال
في سنة 1967
شركة Finnish Rubber Works
اللي بتصنع منتجات المطاط
وشركة Finnish Cable Works
اللي بتصنع الكابلات والهواتف
وأجهزة التلغراف
تم دمجهم مع شركة نوكيا
بتشجيع من الحكومة الفنلندية
وبقوا التلاتة في النهاية
شركة ضخمة اسمها Nokia Corporation
الشركة المندمجة حديثاً دي
كان عندها هدف رئيسي بتسعى لتحقيقه
وهو دخول قطاع التكنولوجيا
والتركيز عليه بحيث يبقى القطاع الأهم
في عمليات الشركة
وعلشان تعمل دا
فالشركة قررت إنها ما تبدأش من الصفر
لا
دي قررت إنها تتعاون مع شركات
شغالة بالفعل في المجال
ومن هنا جت فكرة التعاون ما بين نوكيا
وما بين شركة الإلكترونيات الفنلندية
Salora Oy
في سنة 1975
الشركتين اتفقوا على إن كل واحدة فيهم
تسوق المنتجات الإلكترونية بتاعت التانية
والتعاون دا نجح
ومبيعات Salora تضاعفت
3 مرات سنة 1978
مقارنة مع حجمها سنة 1972
نجاح التعاون دا
شجع الشركتين إنهم يؤسسوا مع بعض
سنة 1979
مشروع مشترك اسمه Mobira Oy
واللي تقدروا تعتبروه
بذرة شركة Nokia Telecommunications
اللي اتشهرت بعدين وكلنا نعرفها
المشروع دا
كان بوابة دخول نوكيا بتاعت الورق والمطاط
لصناعة الهواتف المحمولة
من خلال المشروع دا
نوكيا نجحت سنة 1982
في إطلاق تليفون بيتحط في السيارة
اسمه Mobira Senator
بعدها بسنتين بس
وتحديداً سنة 1984
الشركة الفنلندية نجحت في إطلاق
هاتف سيارة تاني اسمه
Mobira Talkman
لكن الهاتفين دول
رغم أهميتهم بالنسبة للشركة
 إلا إنهم ما كانوش سبب
انطلاقتها الحقيقية في المجال
نوكيا دخلت برجليها اليمين
صناعة الهواتف المحمولة
سنة 1987
من خلال تليفون طورته Mobira
اسمه Nokia Cityman
دا كان أول هاتف محمول تصنعه الشركة
من حسن حظ نوكيا
إن التليفون دا اتشهر جداً
بسبب صورة اتلقطت للرئيس السابق
للاتحاد السوفيتي Mikhail Gorbachev
سنة 1989
وهو حاطط التليفون دا على ودنه
أثناء تواجده
 في العاصمة الفنلندية هلسينكي
اللي إدا له التيلفون دا يجربه ساعتها
كان Stefan Widomski
المسؤول التنفيذي السابق في نوكيا
المهم
اللقطة دي إدت دفعة كبيرة جداً لنوكيا
وبالأخص قسم الهواتف المحمولة فيها
في سنة 1983
Kari Kairamo
الرئيس التنفيذي السابق للشركة
واللي انتحر زي ما قلنا سنة 1988
بعد 11 سنة من قيادة الشركة
راح قاعد مع المسؤولين
في وزارة التوظيف والاقتصاد الفنلندية
وأقنعهم يؤسسوا وكالة Tekes
أو وكالة التمويل الفنلندية للتكنولوجيا والابتكار
علشان تساعد نوكيا وغيرها
من الشركات الفنلندية
في توفير التمويل اللازم
لأنشطة البحث والتطوير
أحد أسباب حرص الحكومة الفنلندية
على دعم نوكيا وغيرها من شركات التكنولوجيا
هي إنه كان نفسها تزق البلد
ناحية الصناعات التكنولوجية الدقيقة
وتبقى يابان أوروبا
من خلال وكالة Tekes
الحكومة الفنلندية
استثمرت بكثافة في نوكيا
لدرجة إنها مولت 26% تقريباً
من جميع مشاريع الشركة خلال التسعينات
غير كدا وكالة Radiolinja الحكومية
اللي هي الاتحاد الفنلندي
لمشغلي الاتصالات المحلية
نجح في الحصول على ترخيص لبناء
أول شبكة GSM في العالم
والتلت حروف دول همّ اختصار لكلمة
Global System for Mobile Communications
أو النظام العالمي لاتصالات الهواتف المحمولة
واللي بيعتبر الجيل التاني
من نظم الاتصالات الخلوية
المهم Radiolinja
اختارت نوكيا تبقى معاها في المشروع
وتشاركها في بناء الشبكة
وفي يونيو سنة 1991
الشبكة اشتغلت واتعمل أول مكالمة
عبر نظام الـ GSM في التاريخ
من خلال تليفون محمول نوكيا اللي مصنعاه
نوكيا كان عندها ميزة
ما كانتش عند شركات كتير
شغالة في نفس المجال
وهي إنها كانت شغالة في صناعة الهواتف
وفي نفس الوقت
شغالة كمان في بناء وتأسيس الشبكات
ودا إداها ميزة كبيرة على منافسيها
وساعدها إنها تتطور بشكل أسرع في المجال
ويمكن أحد أبرز مظاهر تطور نوكيا
هو نجاحها سنة 1996
في تصنيع Nokia 9000
اللي يعتبر أول تليفون ذكي في العالم
فيه ميزة Flipping
يعني قابل للانحناء على نفسه
بعد التليفون دا
نوكيا انطلقت زي الصاروخ
في صناعة الهواتف المحمولة
يعني شفنا Nokia 6110 سنة 1997
وNokia 5110 سنة 1998
وNokia 7110
وNokia 8210
وNokia 3210
سنة 1999
وNokia 7650 في 2002
واللي كان أول تليفون بكاميرا
ودا طبعاً غير التليفون الأشهر في التاريخ
اللي تباع منه أكتر من 250 مليون نسخة
الـ Nokia 1100 اللي ظهر في 2003
الهواتف دي كلها
يمكن تكون بدائية جداً لما نيجي نقارنها
بالهواتف الذكية النهار دا
لكنها أول ما ظهرت
كانت منتجات ثورية
العالم ما شافش زيها قبل كدا
ونجاح نوكيا في تطوير الهواتف المحمولة دي
هو نتاج عرق وجهد
ومليارات تصرفت على مدار سنين
على البحث والتطوير
في سنة 2000 يا جماعة
نوكيا كان عندها مراكز أبحاث وتطوير
في 14 دولة
هي فنلندا وألمانيا وأمريكا والمجر والصين
وماليزيا وكوريا الجنوبية وأستراليا
وبريطانيا واليابان
وإيطاليا وكندا والسويد والدانمارك
دا بالنسبة لمراكز البحث والتطوير بس
لما نيجي نبص على خريطة مصانع الشركة
حنلاقي إن كان عندها مصانع في 9 دول
هي فنلندا طبعاً
وألمانيا وأمريكا والمجر والصين
وماليزيا وكوريا الجنوبية والبرازيل والمكسيك
في نفس الوقت
سهم الشركة كان مدرج في 6 بورصات عالمية
وتحديداً في فنلندا
وألمانيا وأمريكا والسويد
وبريطانيا وفرنسا
في نفس السنة اللي إحنا بنتكلم عليها
اللي هي سنة 2000
نوكيا سيطرت لوحدها على 31%
من سوق الهواتف العالمي
الشيء المدهش بقى
هو إن 98% من إيرادات نوكيا
كانت جاية من مبيعاتها خارج فنلندا
ودا ياخدنا لتأثير نوكيا على الاقتصاد الفنلندي
سنة 2000
نوكيا لوحدها كانت مسؤولة عن 4%
من الناتج المحلي الإجمالي لفنلندا
و70% من قيمة البورصة الرئيسية في البلد
و43% من ميزانية البحث والتطوير
و صادراتها كانت بتشكل 21%
من صادرات فنلندا
دا غير 14% من الضرايب
اللي كانت بتدفعها الشركات في فنلندا
كانت جاية من نوكيا لوحدها
كل الأرقام دي في سنة 2000
يعني قبل ما نوكيا توصل لذروة نجاحها
اللي مركز منكم حياخد باله أكيد
إن أشهر تيلفونات نوكيا
جت بعد سنة 2000
الـ Nokia 1100 اللي تباع منه
 أكتر من 250 مليون نسخة
كان في 2003
وNokia 1110 اللي تباع منه
أكتر من 247 مليون نسخة
كان في 2005
وNokia 6600 اللي تباع منه
أكتر من 150 مليون نسخة
كان في 2003
بحسب معهد بحوث الاقتصاد الفنلندي
ETLA
فشركة نوكيا في الفترة ما بين 1998 و2007
كانت مسؤولة لوحدها عن ربع النمو الاقتصادي
اللي حققته فنلندا
وخمس صادرت البلد
و23% من ضرايب الشركات
الشركة دي في 2007
بايعة أكتر من 437 مليون موبايل
ودا إداها سيطرة بتقترب من 37%
على سوق الهواتف في العالم
وساعدها في تحقيق مبيعات بتقترب
من 51 مليار دولار
ودا تقريباً كان خمس
الناتج المحلي الإجمالي لفنلندا
سنة 2007
ودا خلى وزير المالية الفنلندي Alexander Stubb
يوصف الفترة اللي كانت نوكيا فايقة فيها
بإنها معجزة اقتصادية
Kari Kankaala
مدير التنمية الاقتصادية والحضرية
لمدينة تامبيري الفنلندية
بيقول نوكيا في عزها
كانت هي العمود الفقري لكل شيء في فنلندا
الجامعات في فنلندا
كانت بتعتمد على تعاونها مع نوكيا
الشركات اللي بتشتغل كمقاولين من الباطن
كانت بتعتمد على نوكيا
حتى الطلبة اللي كانوا بيدرسوا
كانوا عاملين حسابهم إنهم حيخلصوا دراسة
ونوكيا حتوظفهم
بس كل دا
راح فجأة
نوكيا يا جماعة كانت ضخمة جداً
لدرجة إن تراجعها
وتدهور أعمالها
بداية من نهاية 2007
وتزامناً مع ظهور الآيفون بتاع آبل
كان له عواقب وخيمة على الاقتصاد الفنلندي
اللي خسر أهم وأكبر شركة في تاريخه
نوكيا فضلت أحوالها تتحول من سيئ لأسوأ
لحد ما باعت أهم قسم فيها
اللي هو قسم الهواتف المحمولة
في 2014 لمايكروسوفت
ودي كانت واحدة من أقسى اللحظات
بالنسبة للشعب الفنلندي
Petri Rouvinen
مدير الأبحاث في معهد
بحوث الاقتصاد الفنلندي ETLA
بيقول إنه في صباح اليوم
اللي تم فيه الإعلان عن صفقة الاستحواذ
على نوكيا
الناس في فنلندا كانت حاسة إن البلد
لازم تتحرك وتعمل حاجة
لإنهم حسوا فجأة إن كل شيء
بيتسرق منهم
Rouvinen بيكمل وبيقول
الإحساس دا الأجانب عمرهم ما حيفهموه
مستحيل أجنبي يقدر يستوعب المكانة والتقدير
اللي بتحظى بيها نوكيا في فنلندا
فنلندا بقت عالمية بفضل نوكيا
ونوكيا هي اللي خلتنا معروفين
من الآخر كدا يا جماعة
تقدروا تقولوا إن نوكيا
هي اللي بنت الاقتصاد الفنلندي الحديث
البلد دي طول عمرها
كانت معروفة بصادراتها من المواد الخام
لكنها فجأة في أواخر التسعينات
وأوائل الألفية الجديدة
لقت نفسها واحدة من القوى العظمى
في قطاع التكنولوجيا العالمي
بسبب شركة اسمها نوكيا
وبقى المواطنين الفنلنديين لما يسافروا
أي مكان في العالم
يعرفوا نفسهم على إنهم من بلد نوكيا
علشان كدا بنقول إن الشعب الفنلندي
موضوع نوكيا بالنسبة له
موضوع عاطفي أكتر منه اقتصادي أو تجاري
وقصة نوكيا رغم كل شيء
لا تزال لحد النهار دا
راسخة في أذهان الشعب الفنلندي
باعتبارها أحد مصادر الفخر الوطني
ومن هنا ننتقل لسؤال الحلقة
إيه هو أفضل تليفون امتلكته في حياتك؟
أنا على المستوى الشخصي
بشوف الـ Nokia 1110
دا أعظم تليفون الإنسان صنعه
بس حابب برضو أعرف
رأي كل واحد فيكم في التعليقات
وفي النهاية لو عجبتك الحلقة
وحابب تشوفنا تاني
اشترك في القناة
واستنانا في حلقات جديدة بإذن الله
سلام
