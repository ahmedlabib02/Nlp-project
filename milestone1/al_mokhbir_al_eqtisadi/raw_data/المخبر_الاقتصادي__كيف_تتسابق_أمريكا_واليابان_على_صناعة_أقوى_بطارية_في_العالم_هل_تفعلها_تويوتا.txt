في أبريل 2021
اتنين أمريكان كانوا راكبين عربية تسلا
موديل إس 2019
وماشيين بالليل على طريق في شمال
مدينة هيوستن الأمريكية
فجأة العربية انحرفت عن مسارها
ولبست في شجرة موجودة على جانب الطريق
العربية تدشملت
والاتنين اللي راكبينها ماتوا
وزي ما إنتوا عارفين
تسلا سيارة كهربائية شغالة ببطارية
بتتشحن كهربا
المهم العربية لما اصطدمت بالشجرة
بشكل عنيف البطارية ولعت
والعربية واللي فيها تحولوا لكرة من النار
لحد هنا ما فيش في القصة دي شيء غريب
أو غير طبيعي
أصل عادي بتحصل
إحنا بنشوف عربيات شغالة بالبنزين
بتعمل حوادث وبتولع
شرارة صغيرة تطول تانك البنزين
بووم
كل سنة وإنت طيب
لكن الشيء اللي مش عادي بقى
في القصة دي
هي الطريقة اللي تم بيها إطفاء الحريقة
المطافي بتاعة هيوستن جات بسرعة
وحاولت تطفي الحريقة
الرجالة سحبوا الخراطيم وبدؤوا يوجهوا
رشاشات الماية ناحية العربية
بعد ساعة من توجيه الماية ناحية العربية
الحريقة ما طفتش
ساعتين عدوا والحريقة برضو لسه شغالة
3 ساعات بيغرقوها بالماية وبرضو ما طفتش
في الآخر خالص بعد مرور 4 ساعات
أبطال المطافي نجحوا أخيراً في إنهم يسيطروا
على حريق العربية
في خلال الـ 4 ساعات دول
المطافي رمت على عربية تسلا
30 ألف جالون ماية
يعني 113 ألف و560 لتر ماية
كمية مهولة جداً علشان تطفي حتة عربية
لا راحت ولا جات
كمية الماية اللي اترمت على الأرض
هتخليك تسأل
هي ليه الحريقة دي احتاجت الماية دي كلها؟
أو ليه ما كانتش راضية تطفي؟
والإجابة ببساطة لها علاقة بالتركيب الكيميائي
بتاع البطارية الموجودة في العربية
تسلا زيها زي غيرها من السيارات الكهربائية
في العالم
شغالة ببطارية من نوع الليثيوم أيون
والبطارية دي تركيبتها بتحتوي على مادة
ليها قابلية شديدة للاشتعال
ممكن تتسبب في حرايق يصعب السيطرة عليها
ودي بالمناسبة مش هي المشكلة الوحيدة
للنوع دا من البطاريات
فيه مشاكل تانية كتير لها علاقة بجوانب
مختلفة زي الكفاءة
ومن هنا بدأ التفكير في نوع بديل
من البطاريات
نوع أكثر أماناً وأعلى كفاءة
وفي السياق دا ظهرت البطارية الخارقة
المعروفة باسم بطارية الحالة الصلبة
أو زي ما خبراء الصناعة بيسموها
الكأس المقدسة
أو الجائزة الكبرى
اليابان وأمريكا والصين وكوريا الجنوبية
وألمانيا
كل دول بيتنافسوا حكومات وشركات
على مين يطور البطارية دي الأول
وبيضخوا مليارات الدولارات في الاتجاه دا
إيه بقى حكاية البطارية دي؟
وإزاي هتغير شكل العالم؟
دا جزء من اللي هندردش فيه مع بعض
في حلقة النهار دا
أنا أشرف إبراهيم
ودا المخبر الاقتصادي+
عارفين طبعاً شركة الإلكترونيات
اليابانية سوني
الشركة دي سنة 1992
قدمت للعالم كاميرا فيديو اسمها
Sony CCD-TR1
الكاميرا دي علامة في تاريخ الصناعة
لحد النهار دا
ودا في الحقيقة ما لوش علاقة بإمكانيات
الكاميرا نفسها
أو جودة الصورة
وإنما له علاقة بالبطارية اللي كانت شغالة
بيها الكاميرا دي
الكاميرا دي يا جماعة كانت أول جهاز
إلكتروني في التاريخ
يتاح في السوق بيشتغل ببطارية من نوع
الليثيوم أيون
قبل كدا معظم الأجهزة الإلكترونية
كانت شغالة بالـ NiCad
أو بطارية النيكل كادميوم
الـ NiCad كانت بتسيطر في الوقت دا
بشكل ساحق على سوق البطاريات
القابلة لإعادة الشحن
ولكن كان فيها مشاكل
زي إن كثافة الطاقة بتاعتها قليلة
وفي نفس الوقت مكلفة
وبتحتوي على مواد شديدة السمية
زي الكادميوم
علشان كدا لما سوني قدمت بطارية
الليثيوم أيون
ونجحت
السوق كله بدأ يقلدها ويمشي
في نفس السكة
وبدأت بطاريات الليثيوم أيون
تستحوذ على السوق واحدة واحدة
النهار دا بطاريات الليثيوم أيون بتتحكم
في أكتر من 90% من سوق البطاريات المخزنة
للكهربا في العالم
الأغلبية الكاسحة من الأجهزة الإلكترونية
اللي شغالة ببطارية
هتلاقيها شغالة بالليثيوم أيون
المهم بطارية الليثيوم أيون من ساعة
ما طلعت في أوائل التسعينات
وهي بتستخدم في تشغيل أجهزة
إلكترونية صغيرة
يعني ساعة
لاب توب
موبايل
وهكذا
لكن فجأة فيه حد قرر إنه يشغل عربية
بالبطارية دي
في يوليو 2006
المهندس الأمريكي مارتن إبرهارد
والمؤسس المشارك في شركة تسلا
وقف قدام مجموعة من المستثمرين
والصحفيين في هانجر
موجود في مطار سانتا مونيكا الأمريكي
علشان يكشف لهم عن السيارة الكهربائية
الفريدة من نوعها
اللي أطق عليها اسم رودستر
العربية دي كان معدل تسارعها
مثير جداً للاهتمام
من صفر لـ 60 ميل في الساعة
في خلال 4 ثواني بس
طب عملت الحركة دي إزاي يا سيدي؟
إيبرهارد قال لك السر في البطارية
رودستر كانت شغالة ببطارية ليثيوم أيون
مكونة من 6831 خلية
في 2008 تسلا أنتجت أول عربية
من طراز رودستر
ودي كانت أول سيارة كهربائية في السوق
بتشتغل ببطارية الليثيوم أيون
في الوقت دا كان فيه سيارات هجينة
في السوق
يعني بتشتغل بالبنزين والكهربا
في نفس الوقت
ولكن العربيات دي كانت شغالة ببطاريات
الـ Ni-MH
ودي كانت أقل كفاءة من الليثيوم أيون
المهم زي ما سوني عملت في التسعينات
تسلا فتحت السكة للي بعدها
وشركات السيارات المهتمة بالدخول
في مجال السيارات الكهربائية
بدأت تعتمد على بطاريات الليثيوم أيون
النهار دا صناعة السيارات الكهربائية
في العالم كله
بتعتمد على بطاريات الليثيوم أيون
لإنها أفضل تكنولوجيا متاحة حالياً
المهم زي ما حضراتكم عارفين
السيارات الكهربائية المعتمدة على البطاريات
هي منافس مباشر للسيارات اللي شغالة
بالوقود أو بمحرك الاحتراق
والمنافسة دي بتزيد كل يوم عن اللي قبله
بفضل السياسات الحكومية في دول
زي الولايات المتحدة والصين
وأعضاء الاتحاد الأوروبي اللي بيدعموا
السيارات الكهربائية من باب الحفاظ على المناخ
الدعم الحكومي الهائل دا
ساهم في نمو مبيعات السيارات الكهربائية
بمعدلات كبيرة خلال السنين الأخيرة
ولكن بالرغم من كدا السيارات المدارة بالوقود
لسه ليها نصيب الأسد من المبيعات
ومن المتوقع إن دا يستمر لعقود كمان
السيارات الكهربائية لحد النهار دا
نسبتها من إجمالي السيارات الموجودة
في العالم
بيتراوح ما بين 1% لـ 3%
ودي نسبة ضئيلة جداً
ودا يخليك تسأل سؤال منطقي
ليه السيارات الكهربائية لسه مش موجودة
على نطاق واسع في السوق؟
يعني مين اللي هيكره إنه بدل ما يروح
البنزينة علشان يفول
يحط الشاحن في الفيشة
وهو قاعد في بيتهم؟
والإجابة ببساطة هي إن جمهور المستهلكين
عنده تحفظات كتير على السيارات الكهربائية
سواء من ناحية الكفاءة أو التكلفة
ولو دققنا في التحفظات دي
هنلاحظ إن كلها تقريباً لها علاقة بجزء محدد
في السيارات الكهربائية وهو البطارية
اللي هو أهم جزء في العربية أصلاً
وخليني بشكل سريع ألخص لك
الأسباب الرئيسية اللي بتخلي ناس كتير
تحجم عن شراء السيارات الكهربائية
في الوقت الحالي
أول حاجة هي تكلفة البطارية
بطارية الليثيوم أيون
اللي كل السيارات الكهربائية تقريباً
شغالة بيها النهار دا غالية جداً
قيمتها ممكن توصل لـ 60% من تكلفة العربية
ودا من ناحية مخلي العربية سعرها عالي
بالمقارنة مع العربيات اللي بمواصفات شبيهة
اللي شغالة بالوقود
ومن ناحية تانية بيعرض المستهلك لخطر
إنه لو البطارية جرى لها حاجة لأي سبب
وحب يستبدلها هيلاقي نفسه مضطر
يدفع نص تمن العربية علشان يركب
بطارية جديدة
المشكلة التانية المتعلقة بالبطارية
واللي بتضايق ناس كتير
ومخلياهم شايفين السيارات الكهربائية
خيار غير عملي بالنسبة لهم
هي الوقت اللي العربية بتحتاجه
علشان تشحن شحنة كاملة
إنت لو معاك سيارة كهربائية خلينا نقول
فيها بطارية سعتها 60 كيلو واط ﻿
فإنت هتحتاج حوالي 8 ساعات
علشان تشحنها شحنة كاملة
لو البطارية فاضية
ولو هتستخدم الشحن السريع
فإنت هتحتاج مش أقل من ساعة
دي مدة طويلة لما تقارنها بحالك
لو معاك سيارة شغالة بالوقود
أي حد فينا بيدخل البنزينة
وغالباً هيفول في خلال 3، 4 دقايق
لو السكة سالكة وما فيش زحمة
طب هنفترض إن إنت راجل صبور
وبالك طويل وعندك استعداد إنك تفرش
جنب العربية
وتنام لحد ما تقوم بالسلامة
وتشحن شحنة كاملة
هنا هتقابلك مشكلة تانية
وهي الـ Driving Range
أو مدى القيادة
يعني بالبلدي كدا
الشحنة الواحدة هتمشينا كم كيلو؟
هتحتاج تشحن كل قد إيه؟
في المتوسط السيارة الكهربائية ممكن تمشيك
350 كيلومتر في الشحنة الواحدة
وبعدها هتحتاج تقف وتشحن تاني
على الناحية التانية
العربية اللي شغالة بالوقود اللي السعة
اللترية بتاعتها 55 لتر
التفويلة بتاعتها ممكن تمشيك حوالي
725 كيلومتر
لو كفاءتها عالية في استهلاك الوقود
يعني الضعف تقريباً
طب إنت رضيت بكل المشاكل اللي فاتت دي
هل كدا مشاكل البطارية دي اتحلت؟
مع الأسف لا
لسه فيه المشكلة الأهم والأخطر
وهي الأمان
أهم عنصر بتشتغل عليه أي شركة
سيارات محترمة
قبل السرعة والراحة وكفاءة الاستهلاك
هو الأمان
بطاريات الليثيوم أيون
اللي السيارات الكهربائية شغالة بيها
بتمثل نقطة ضعف فيما يخص الأمان
حوادث الاصطدام العنيفة ممكن تتسبب
في انفجارها ونشوب حرايق صعب إطفائها
وعلى فكرة مش شرط خالص إن البطارية
علشان تولع يحصل اصطدام
ممكن ببساطة يكون سبب الحريقة
عيب تصنيع
ونروح بعيد ليه
في أغسطس 2021
شركة جنرال موتورز الأمريكية
استدعت كل السيارات الكهربائية بتاعتها
من طراز شيفروليه بولتس
الموجودة في السوق
لإنها اكتشفت إن فيه عيوب تصنيع
في بطاريات الليثيوم أيون
اللي العربية دي شغالة بيها
وممكن تتسبب في حرايق
وبالمناسبة صحيح
أكيد إنتوا فاكرين الأزمة اللي سامسونغ
وقعت فيها في 2016
لما البطارية بتاعة الغالكسي نوت 7
كانت بتنفجر لوحدها
البطارية دي كانت من نوع الليثيوم أيون
وخلونا نوقف هنا شوية
نعرف إيه مشكلة البطارية دي بالضبط
أو ليه معرضة دايماً لخطر الانفجار؟
بصوا يا جماعة
بطارية الليثيوم أيون
فيها 5 مكونات رئيسية
الـ Anode
والـ Cathode
والـ Liquid Electrolyte
أو الإلكترولايت السائل
والـ Separator
أو الفاصل
والـ Casing
اللي هو الغلاف
المكون الإشكالي في الـ 5 دول
هو الـ Liquid Electrolyte
أو الإلكترولايت السائل
ودا عبارة عن مادة سائلة أو هلامية
قابليتها للاشتعال عالية جداً
المادة دي مهمتها إيه بقى؟
باختصار هي وسط ناقل
يعني لما البطارية تتحط في العربية مثلاً
والعربية تشتغل
الأيونات بتتنقل من القطب الموجب
للقطب السالب عن طريق الإلكترولايت
السائل دا
والعكس بيحصل لما البطارية بتتشحن
طيب هل فيه بديل للـ Liquid Electrolyte
أو الإلكترولايت السائل
اللي عامل مشاكل دا؟
قال لك آه فيه
في سبتمبر 2021
شركة السيارات اليابانية تويوتا
نشرت الفيديو اللي قدامكم دا
على اليوتيوب
فيديو مدته 12 ثانية بس
السيارة اللي ظهرت في الفيديو سيارة كهربائية
المستهلك العادي أو أي حد فينا
هيشوف الفيديو القصير جداً دا
غالباً أكتر حاجة هتلفت نظره
هي شكل العربية المميز جداً
بس في الحقيقة شكل العربية هو المفروض
يكون أقل حاجة تثير اهتمامك
أهم جزء في الفيديو دا هما أول 3 ثواني فيه
وتحديداً اللقطة اللي بنلاقي مكتوب فيها
على جنب العربية العبارة اللي بتقول
Powered By All Solid State Battery
مشغلة ببطارية حالة صلبة
اللقطة دي كانت غالباً رسالة لشركات
السيارات العالمية المنافسة لتويوتا
لأنهم هما أكتر ناس هيفهموا معنى
ودلالة العبارة دي
باختصار تويوتا بتقول لهم العربية اللي إنتوا
شايفينها بتجري زي الرهوان دي
مش شغالة ببطارية ليثيوم أيون
وإنما شغالة بـ Solid State Battery
أو بطارية حالة صلبة
طيب هل فيه فرق بين الاتنين؟
طبعاً فيه
يعني على مستوى التركيب الكيمائي
البطارية دي ما فيهاش إلكترولايت سائل
هي شغالة بالـ Solid Electrolyte
أو إلكترولايت صلب
ومن هنا جه اسم بطارية الحالة الصلبة
المهم الإلكترولايت الصلب دا ممكن يكون
من مواد صلبة زي الزجاج أو السراميك
التبديلة دي من الإلكترولايت السائل
للإلكترولايت الصلب
لها مفعول السحر على كفاءة وأمان البطارية
حجم البطارية ووزنها بيقل
وبتاخد مساحة أقل في هيكل السيارة
وقدرتها بتزيد وبالتبعية مدى القيادة بتاعتها
وشحنها بيبقى أسرع
وفي نفس الوقت بتحتفظ لفترة طويلة
بقدرتها على إعادة الشحن
في نهاية 2020 تويوتا أعلنت عن نموذج
أولي من بطارية الحالة الصلبة
مواصفاتها كالتالي
الشحنة الواحدة للبطارية تمشيك 500 كيلومتر
والبطارية بتتشحن بالكامل في خلال 10 دقايق
دا ممكن يفهمك ليه فيه سباق عالمي
غير مسبوق على تطوير البطارية دي
تويوتا لحد النهار دا هي اللي متصدرة
وسابقة الكل
على الأقل وفقاً لمقياس براءات الاختراع
في الفترة ما بين سنة 2000
ومارس 2022
تويوتا جات في مقدمة أكبر الشركات العالمية
اللي معاها براءات اختراع
في مجال تطوير بطاريات الحالة الصلبة
بنتكلم على 1331 براءة اختراع
بعدها بفارق كبير باناسونيك اليابانية
بـ 445 براءة اختراع
بعدها أديميتسو كوسان اليابانية
بـ 272 براءة اختراع
وبالمناسبة تويوتا وباناسونيك كانوا عملوا
مع بعض مشروع مشترك في 2020
لتطوير بطاريات الحالة الصلبة
المهم أمريكا وأوروبا مش بعاد عن القصة دي
كوانتام سكيب شركة أمريكية ناشئة
شغالة على تطوير بطاريات الحالة الصلبة برضو
الشركة دي في 2021
نجحت في تطوير نموذج أولي
من بطارية الحالة الصلبة
عمل نتايج مذهلة في الاختبارات
البطارية المكونة من خلايا من 10 طبقات
والمعمولة علشان تشتغل في سيارة كهربائية
نجحت في إنها تحتفظ بأكتر من 80%
من قدرتها على الشحن بعد 800 دورة شحن
مش عارف تعرفوا وللا لا
بس البطاريات بشكل عام
مع مرور الزمن وكتر الشحن
 سعة التخزين بتاعتها بتقل
احتفاظ بطارية الحالة الصلبة بأكتر من
%80 من سعة التخزين بعد 800 دورة شحن
السيارة غالباً مشيت فيهم 386 ألف كيلومتر
شيء مذهل ما بيحصلش حالياً
في ديسمبر اللي فات
كوانتوم سكيب بعتت دفعة جديدة
من بطاريات الحالة الصلبة اللي طورتها
لشركات السيارات الكهربائية اللي تبعها
علشان تجربها داخلياً
والبطارية الجديدة مكونة من خلايا
من 24 طبقة
يعني أكثر تطوراً من النموذج بتاع 2021
مين بقى اللي بيستثمر في كوانتوم سكيب؟
عملاق السيارات الألماني فلوكس فاغن
والملياردير الأمريكي بيل غيتس
شركات السيارات الأمريكية هي كمان
من جهتها مش ساكتة
جنرال موتورز بتستثمر في SES
وفورد بتستثمر في Solid Power
وهي نفس الشركة اللي بي إم دبليو
وهيونداي بيستثمروا فيها
مرسيدس هي كمان راحت تتعاون مع
ProLogium التايوانية
علشان تطور بطارية الحالة الصلبة
مئات الملايين من الدولارات بتضخ في تطوير
بطاريات الحالة الصلبة
والهدف هو الوصول للمعادلة السحرية
لصناعة البطارية دي بشكل تجاري
واستخدامها في السيارات الكهربائية
على فكرة بطاريات الحالة الصلبة
كفكرة وكتنفيذ
موجودة في السوق من زمان
ولكنها موجودة على نطاق ضيق جداً
الشكل اللي موجودة به حالياً البطارية دي
فيه مشكلتين
أولاً حجمها صغير جداً وكثافة الطاقة
بتاعتها قليلة
وثانياً ما فيش إمكانية لإعادة شحنها
علشان كدا بتستخدم في الأجهزة الإلكترونية
الصغيرة زي الـ Pacemaker
أو منظم ضربات القلب
اللي شركات السيارات بقى بتحاول تعمله حالياً
هي إنها عاوزة تصنع نموذج أكبر
من البطارية دي
كثافة الطاقة بتاعتها كبيرة بحيث تشغل سيارة
وتمشيها لمسافات طويلة
وفي نفس الوقت ينفع إنها تتشحن تاني
البطارية دي لسه في مرحلة التجارب
وبعيدة عن الوصول لمرحلة الإنتاج التجاري
خصوصاً وإن تكلفتها حالياً بتقترب من
100 ألف دولار للنسخة الواحدة
لكن في ظل إصرار وتسابق الشركات العالمية
تكنولوجيا البطاريات دي من المتوقع إنها تكون
جزء من السوق في النص التاني
من العقد الحالي
وتحديداً بداية من 2025 وإنت طالع
حد يسألني طب وهي تسلا وصاحبها
إيلون ماسك فين من الحوار دا؟
في الحقيقة تسلا لحد اللحظة الحالية
متجاهلة موضوع بطاريات الحالة الصلبة
ومركزة على تطوير كفاءة بطاريات
الليثيوم أيون اللي سياراتها شغالة بيها حالياً
التجاهل دا هيستمر لحد إمتى؟
الله أعلم
أنا كدا خلصت كلامي
وكالعادة عندي سؤال لحضراتكم
برأيك هل بطاريات الحالة الصلبة
ممكن تشكل تهديد حقيقي لمستقبل النفط؟
هتابع إجاباتكم في التعليقات
وفي النهاية يا ريت لو عجبتكم الحلقة دي
وحابين تشوفونا تاني
اشتركوا في القناة
واستنونا في حلقات جديدة بإذن الله
سلام
