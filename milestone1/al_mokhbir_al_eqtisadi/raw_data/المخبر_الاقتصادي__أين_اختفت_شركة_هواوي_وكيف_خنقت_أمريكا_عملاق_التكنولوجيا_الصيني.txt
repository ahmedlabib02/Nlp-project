قصة حزينة ومأساوية
دا يمكن هو العنوان الأنسب للي بيحصل
في شركة هواوي الصينية في آخر
3 سنين
هواوي اللي كانت في 2020 أكبر مصنع
هواوي اللي كانت في 2020 أكبر مصنع
للهواتف الذكية في العالم
وكانت سابقة سامسونغ الكورية الجنوبية
وآبل الأمريكية
النهار دا مش موجودة أصلاً
ضمن أكبر 5 مصنعين للهواتف الذكية
هواتف هواوي بقت حاجة نادرة في السوق
ودا خلى ناس كتير تسأل
هي هواوي راحت فين؟
الشركة اللي كانت ملء السمع والبصر
من 3 سنين بس
ليه ما بقيناش نسمع عنها كتير؟
في الحقيقة هواوي الصينية بتعاني النهار دا
معاناة شديدة جداً
والمعاناة دي هي نتيجة مباشرة لعملية
اغتيال تكنولوجي
بدأتها الحكومة الأمريكية
ضد الشركة الصينية
في 2020 ومستمرة لحد النهار دا
يكفي إنك تعرف إن إيرادات الشركة
تراجعت مؤخراً للربع السادس على التوالي
ودي حاجة عمرها ما حصلت
الانحدار والانهيار الهادئ اللي بتعاني منه
هواوي في آخر 3 سنين دا
يعتبر بدون مبالغة واحد من أكبر التطورات
يعتبر بدون مبالغة واحد من أكبر التطورات
الجيوسياسية اللي شهدها العالم
في آخر 3 سنين
ودا ببساطة لإن هواوي أكبر من مجرد شركة
هواوي هي بشكل أو بآخر
فخر الصين
ودرة تاج قطاعها التكنولوجي
ورأس حربتها في منافسة شركات
التكنولوجيا الأمريكية
وبالتالي خنق الشركة دي
هو خنق لطموحات الصين التكنولوجية
الأمريكان بما يملكوه من أدوات
قدروا يوصلوا حال شركة هواوي
اللي كانت من كم سنة بس في طريقها
اللي كانت من كم سنة بس في طريقها
للهيمنة على الأسوق العالمية للهواتف الذكية
وشبكات الجيل الخامس لوضع صعب جداً
وشبكات الجيل الخامس لوضع صعب جداً
لدرجة إن إريك شو رئيس مجلس إدارة هواوي
طلع وقال إن هدف شركته خلال الـ 5 سنين
الجاية
هو إنها تنجو بنفسها أو تظل على
على قيد الحياة وما تقفلش
على قيد الحياة وما تقفلش
ودا يخليك طبعاً تسأل
إيه اللي بيحصل بالضبط في شركة هواوي؟
الشركة دي إيه اللي حصل لها
في آخر 3 سنين؟
الأمريكان إزاي حاصروها وكتفوها؟
وهل الصينيين حيقفوا يتفرجوا على
انهيار هواوي؟
وهل ممكن يفكروا في تفكيك الشركة
والبداية من جديد مع شركات تانية جديدة
علشان يتجنبوا الحصار الأمريكي لهواوي
اللي بتتصدر النهار دا (البلاك ليست) في أمريكا؟
وبعدين هواوي حتفضل مستحملة
الحصار الأمريكي لحد إمتى؟
وإيه أخبار قطاع الهواتف الذكية في الشركة؟
وإزاي الأمريكان مانعين هواوي من الحصول
على احتياجاتها من الرقائق الإلكترونية
على احتياجاتها من الرقائق الإلكترونية
في حين إن أمريكا ما بتصنعش أصلاً
الرقائق دي؟
وإزاي أمريكا بتقدر تجبر الدول التانية
إنها ما تقربش من الصين وما تبيعلهاش
قشاية واحدة؟
دا جزء من اللي حندردش فيه مع بعض
في حلقة النهار دا
أنا أشرف إبراهيم ودا المخبر الاقتصادي+
في 1 ديسمبر 2018
الرئيس الأمريكي السابق دونالد ترامب
كان قاعد بيتعشى مع الرئيس الصيني
شي جين بينغ في العاصمة الأرجنتينية
بوينس آيرس
في نفس اليوم ولكن في مكان تاني
بيبعد آلاف الأميال عن الأرجنتين
منغ وانزو المديرة المالية لشركة هواوي
كانت مسافرة من هونغ كونغ للمكسيك
ولكن قبل ما توصل المكسيك الطيارة نزلت
في كندا وتحديداً في مطار فانكوفر الدولي
وانزو نزلت في المطار تفاجأت بإن فيه
مجموعة من ضباط وكالة خدمات
الحدود الكندية في انتظارها
وبعد ما نزلوها من الطيارة من وسط الركاب
قعدوا يحققوا معاها لمدة 3 ساعات
وفي الآخر قرروا اعتقالها
ليه يا عم اعتقلوتها؟
قال لك في أمر توقيف لها من السلطات
الأمريكية
وتحديداً من الإف بي آي
أو مكتب التحقيقات الفدرالي بتهمة تورطها
في انتهاك العقوبات الأمريكية
المفروضة على إيران
فإحنا حنعتقلها لحد ما نشوف
إيه حكايتها ونشوف إذا كنا حنسلمها
للسلطات الأمريكية وللا لا
اعتقال الست دي بقى في لحظات
هو الخبر الرئيسي اللي شاغل بال
وسائل الإعلام العالمية
والصين قلبت الدنيا
لإن وانزو مش مجرد مسؤولة تنفيذية عادية
في شركة صينية معروفة
لا
دي بنت مؤسس هواوي نفسه
رن تشنغ فاي
والوريثة المحتملة لشركة التكنولوجيا الأشهر
في الصين
واللي هي بالصدفة أكتر شركة صينية
الأمريكان قلقانين منها
طبعاً دي ما كانتش صدفة ولا حاجة
والصينيين كانوا بيقولوا إن قصة الاعتقال دي
الكنديين والأمريكان مرتبينها مع بعض
من قبل ما طيارة وانزو تنزل أصلاً كندا
بس مش دا المهم
المهم هو إن الصينيين حسوا إن الأمريكان
بيجهزوا مصيبة ما لهواوي
وإن فيه غدر حيحصل
ساعتها الصينيين سألوا نفسهم
سؤال بسيط جداً
لو إحنا مكان الأمريكان وعاوزين نهد هواوي
أو نحاصرها على الأقل يا ترى حنعمل إيه؟
والسؤال دا إجابته بسيطة جداً
وأي حد عنده فكرة عن طبيعة الأعمال
اللي بتنشط فيها هواوي يقدر يجاوب
عليه بسهولة
والإجابة هي الـ Chips أو الرقائق الإلكترونية
الرقائق الإلكترونية زي ما إنتوا عارفين
هي عقل أي جهاز إلكتروني
بدون الرقائق دي هواتف هواوي
مش حتشتغل
ومعدات الجيل الخامس بتاعتها
مش حيبقى لها لازمة
وعلى هذا الأساس الصينيين جريوا
بعد أيام من اعتقال وانزو يشتروا كميات
ضخمة من الرقائق الإلكترونية
علشان يخزنوها ويبقى عندهم احتياطي
محترم منها
قبل ما الأمريكان يعملوها معاهم
ويقفلوا الحنفية
في 2019 واللي هي أول سنة بعد اعتقال وانزو
الصين صرفت حوالي 23.5 مليار دولار
على مشترياتها من المعالجات
والرقائق الإلكترونية
والرقم دا أعلى بنسبة 73% بالمقارنة مع
مع مشترياتها في 2018
هواوي كانت بتحاول تحط إيدها بسرعة
على أكبر قدر ممكن من الرقائق
والمعالجات والفلاش ميموري
وكانت بتشتري من كل اللي عنده استعداد يبيع
يعني راحت اشترت من سامسونغ
الكورية الجنوبية
ومن إس كيه هينكس
الكورية الجنوبية برضو
ومن ميكرون الأمريكية
ومن إنتل الأمريكية ومن كيكسيا اليابانية
ومن زيلنكس الأمريكية
وإيه إم دي الأمريكية
وقبل كل دول طبعاً
تي إس إم سي التايوانية
الصينيين جريوا في آواخر 2019
على تي إس إم سي
اللي هي زي ما أنتوا عارفين أكبر مصنع
في العالم للرقائق الإلكترونية
وطلبوا منها إنها تصنع لهم كميات كبيرة
من المعالج الصيني الـ 7 نانومتر
المعروف باسم Tiangang
المعالج دا هو أهم قطعة في محطات
الجيل الخامس
اللي هواوي بتبيعها في كل مكان في العالم
في 2020 تي إس إم سي صنعت للصينيين
أكتر من 2 مليون وحدة من Tiangang
حجم الطلبات الصينية كان ضخم
لدرجة إن التايوانيين شكوا في نفسهم
وافتكروا إنهم غلطوا في حساباتهم
لحجم الطلب العالمي على الرقائق
في 2020
ولكن في الحقيقة حسابات التايوانيين
ما كانتش غلط ولا حاجة
كل الحكاية هو إن الصينيين
كانوا بيأمنوا نفسهم قبل حركة الغدر اللي
كانوا متوقعينها من أمريكا
وبالفعل في مايو 2020
حصل اللي الصينيين كانوا عاملين حسابه
وزارة التجارة الأمريكية أصدرت قرار
بيمنع أي شركة في العالم بتستخدم أي
تكنولوجيا أمريكية
إنها تبيع معالج أو رقاقة إلكترونية واحدة
أو تتعامل أصلاً مع الصينيين في أي شيء
له علاقة بأشباه الموصلات بدون ما تاخد
الإذن من الولايات المتحدة
من مايو 2020 ولحد النهار دا ما فيش
شركة شغالة في أي جزء من صناعة أشباه
الموصلات تقدر تتعامل مع هواوي
إلا بإذن من أمريكا
على سبيل المثال
في أغسطس 2021
هواوي اشترت كميات كبيرة من
الرقائق الإلكترونية علشان تستخدمها في
صناعة السيارات
الصفقة دي ما تمتش غير بعد ما
الموردين اللي حيبعوا لهواوي خدوا ترخيص
وموافقة من السلطات الأمريكية
ودا يخليك تسأل سؤال مهم
هو إيه الجبروت دا؟
يعني إزاي أمريكا اللي ما تعتبرش قوة عالمية
في مجال تصنيع الرقائق الإلكترونية
واللي بتشتري أصلاً احتياجاتها
من الرقائق من تي إس إم سي التايوانية
زيها زي الصين
قدرت بقرار واحد تقفل الماية والنور
على هواوي
وتمنع أي شركة في العالم مهما كانت
جنسيتها إنها تتعامل معاها؟
إزاي الأمريكان رفعوا شعار
لو راجل بيع لهواوي؟
وإزاي ما فيش شركة تقدر تنتهك القرار
الأمريكي بدون ما تعرض نفسها للعقوبات؟
إجابة السؤال اللغز دا ليها علاقة
بالـ Supply Chain أو سلسلة التوريد
بتاعت صناعة أشباه الموصلات
الأمريكان أيوة مش هما أكبر مصنع
للرقائق الإلكترونية في العالم
وبيعتمدوا بشكل كبير على التايوانيين
ومن غيرهم يحتاسوا
لكن دا ما يمنعش إنهم بيسيطروا على أجزاء
لكن دا ما يمنعش إنهم بيسيطروا على أجزاء
تانية من سلسلة التوريد بتاعت الصناعة دي
بدون الأجزاء دي سلسلة التوريد حتختل
ومش حيبقى فيه لا أشباه موصلات
ولا رقائق إلكترونية
على سبيل المثال
إنت صاحب الفرن وإنت اللي بتخبز العيش
بس أنا اللي ببيع لك الدقيق
وبوصل لك ماية وبصنع لك الفرن اللي إنت
بتخبز فيه
وواحد صاحبي عليه لي فلوس هو اللي
بيديك الغاز اللي بتشغل بيه الفرن
دي سلسلة توريد مصغرة
إنت بتملك جزء منها اللي هو التصنيع
وأنا على الناحية التانية بملك أو بسيطر
على أجزاء مختلفة من نفس السلسة
لو حجبت عنك أي جزء من دول مش حتقدر
تخبز عيش
تعالوا بقى نشوف الكلام دا إزاي
بينطق على سلسلة التوريد بتاعت
أشباه الموصلات
كنت شرحت لكم قبل كدا في حلقة
صنع في تايوان
اللي تكلمت فيها على تي إس إم سي التايوانية
إن العمليات في صناعة الرقائق الإلكترونية
بتنقسم لقسمين
التصميم والتصنيع
هواوي أو الصينيين بشكل عام
الرقائق بتاعتهم يا إما بيصمموها بنفسهم
يا إما بيشتروا التصميمات جاهزة من شركات
شغالة في مجال تصميم الرقائق الإلكترونية
لما نيجي نبص على أكبر شركات تصميم
الرقائق الإلكترونية في العالم
حنلاقي معظمها شركات أمريكية
خد عندك برودكوم الأمريكية
وكوالكوم الأمريكية
وإنتل الأمريكية
وإنفيديا الأمريكية
وإيه إم دي الأمريكية وزيلنكس الأمريكية
ومارفيل الأمريكية
الشركات دي بتسيطر على الجزء الأكبر
من سوق التصميم
الجزء الباقي بتسيطر عليه شركات
تانية أغلبها من تايوان زي ميديا تك
ونوفا تك وريل تك
ورغم إن دي شركات مش أمريكية
إلا إنها برضو لا تجرؤ إنها تصمم
شريحة بربع جنيه للصينيين
وحنعرف ليه كمان شوية
تعالوا بقى للشق التاني من الكلام
وهي الرقائق اللي الصين بتصممها بنفسها
بعيد عن تحكم الأمريكيين
خد بالك إحنا كل دا لسه ما رحناش
ناحية التصنيع
إحنا لسه ما طلعناش من مشكلة التصميم
المهم
هواوي أو أي شركة تانية علشان تصمم
معالج أو رقاقة إلكترونية
تفتكروا بتعمل دا إزاي؟
عارفين شغل الغرافيكس والتأثيرات اللي
اللي بنعملها على الصور
إحنا بنعملها من خلال برنامج زي
الفوتوشوب مثلاً
التصميم اللي أنا بعمله على الفوتوشوب
دا بتاعي
لكن الفوتوشوب نفسه مش بتاعي
ولو أصحاب الفوتوشوب اللي هما شركة
أدوبي قرروا بكرا الصبح إنهم يمنعوني
من استخدام البرنامج مش حعرف أصمم
آه ممكن اعتمد على برامج تانية
بس مش حتكون بنفس كفاءة الفوتوشوب
دي نفس المشكلة اللي واقعة فيها هواوي
النهار دا
الشركة الصينية علشان تصمم رقائق إلكترونية
محتاجة سوفت وير أو أداة برمجية اسمها
Electronic Design Automation
أو نظم التصميم الإلكتروني الآلي
والمعروفة اختصاراً باسم EDA
هو دا السوفت وير اللي هواوي محتاجاه
علشان تعمل عليه التصاميم بتاعتها
ولكن من سوء حظ هواوي هو إن الأمريكان
بيسيطروا على السوفت وير دا
بصوا
في 4 شركات هم أساتذة تصنيع أنظمة
الـ EDA في العالم
الـ 4 شركات أمريكية
بنتكلم على
Cadence Design Systems الأمريكية
وSynopsys الأمريكية
وAnsys الأمريكية
وMentor Graphics الأمريكية
الـ 4 شركات دول بيسيطروا مع بعض على
 %90 من سوق أدوات تصميم الرقائق
الإلكترونية في العالم
واحد حيقول لي بس على فكرة يا أشرف
سيمنز الألمانية استحوذت على
Mentor Graphics  في 2016
هل كدا الشركة دي اللي بتعتبر تالت
أكبر شركة في العالم في مجال أدوات تصميم
الرقائق برا عن أمريكا وقرارات حظر
هواوي لا تنطبق عليها؟
أقول لك لا طبعاً
Mentor Graphics
الجزء الأكبر من عملياتها موجود في أمريكا
وبالتالي بيسري عليها نفس اللي بيسري
على باقي زمايلها
نفس الكلام بينطبق على إيه آر إم البريطانية
الشركة دي بتصنع لوحدها الـ Blueprints
أو التصاميم الأولية لأكتر من 90%
من الرقائق الداخلة في صناعة
الهواتف الذكية في العالم بتتبني على أساسها
الشركة دي أي نعم بريطانية ومقرها الرئيسي
في كامبريدج
ولكن برغم كدا ما تقدرش تخالف القرارات
الأمريكية فيما يخص هواوي لأنها أولاً
ليها مركز أبحاث رئيسي في أمريكا
وثانياً هي كمان بتعتمد في شغلها على
براءات اختراع وحقوق ملكية فكرية
تخص شركات أمريكية زي
Cadence Design Systems
نسيب التصميم ونروح للتصنيع
هواوي أو الصين علشان تصنع برضو
يا إما حتصنع بنفسها يا إما حتصنع
عند الغير
لو حتصنع بنفسها حتحتاج بلا شك
إنها تشتري الأول معدات وآلات تصنيع الرقائق
ودا مجال بيسيطر عليه بشكل أساسي
5 شركات
3 منهم أمريكان
هم Applied Materials وLam Research
وKLA-Tencor والرابعة هي ASML الهولندية
والخامسة هي Tokyo Electron اليابانية
الشركات الأمريكية الـ 3 طبعاً مش حتقدر
تبيع أي معدة أو آلة لهواوي زي ما إحنا عارفين
ASML الهولندية
وTokyo Electron اليابانية
برضو مش حيقدروا لإن الاتنين
بيعتمدوا في كتير من الأدوات والتكنولوجيا
اللي بيستخدموها في التصنيع على براءات
اختراع وحقوق ملكية فكرية أمريكية
براءات الاختراع دي بيستخدموها بترخيص
من الأمريكان واللي يقدروا يوقفوا التراخيص
دي الصبح ويقفوا حالهم خالص
بحيث لا يقدروا يبيعوا لا لهواوي ولا لغيرها
علشان كدا الشركتين رافضين لحد النهار دا
إنهم يتحدوا الأمريكان أو يخالفوهم
والدليل هو إنه في نوفمبر 2019
ASML الهولندية اللي هي بالمناسبة أكبر
شركة في العالم في مجال معدات وآلات
تصنيع الرقائق الإلكترونية أجلت تسليم
ماسحات ضوئية فائقة للطباعة الحجرية
فوق البنفسجية بتستخدم في صناعة
الرقائق الإلكترونية لشركة إس إم آي سي
الصينية
والتأجيل دا حصل بضغوط من الأمريكيين
اللي عاوزين الصينيين ما يتقدموش أبداً
في مجال تصنيع الرقائق
ورغم إن فيه اتفاق سابق بين الصينيين
والهولنديين إلا إنه لحد النهار دا
الهولنديين خايفين يسلموا الآلات دي للصين
وسبب خوفهم هي العقوبات الأمريكية
اللي ممكن توقف حالهم تماماً
طيب الصين مش حتشتري الآلات
وحتروح تصنع عند الغير
برضو حتقابلها نفس المشكلة
تي إس إم سي التايوانية وسامسونغ
الكورية الجنوبية وإنتل الأمريكية هم ملوك
مجال تصنيع الرقائق الإلكترونية
والـ 3 بيعتمدوا على التكنولوجيا الأمريكية
في عمليات التصنيع سواء بشكل مباشر
أو غير مباشر
على سبيل المثال
جزء كبير من المواد والكيماويات الداخلة
في عملية تصنيع الرقائق الإلكترونية
مصدرها شركات أمريكية زي
Dow DuPont و3M وCorning
ودا سبب التزام تي إس إم سي وزمايلها
بقرارات الحظر الأمريكية المفروضة
على هواوي
وبالمناسبة
الأمريكان ممكن يزعلوا تي إس إم سي
من خلال إنهم يضغطوا على
إيه إس إم إل الهولندية إنها ما تبيع لهاش
معدات تصنيع الرقائق الإلكترونية
تي إس إم سي التايوانية أعلنت
في يونيو اللي فات إنها حتشتري ماسحات
ضوئية من طراز High-NA EUV
من إيه إس إم إل
المساحات دي شغالة بتكنولوجيا بتعتبر
الأحدث من نوعها في العالم
التايوانيين المفروض يستلموا الآت دي
في 2024
ولكن الأمريكان عندهم القدرة لو حبوا إنهم
يمنعوا الهولنديين يسلموا التايوانيين حاجة
علشان كدا التايوانيين ملتزمين بشكل صارم
بقرارات حظر هواوي
المهم خلاصة الكلام اللي فات دا كله
هو إن هواوي النهار دا محاصرة بشكل كبير
وممنوعة من الحصول على احتياجاتها
من أشباه الموصلات أو الرقائق الإلكترونية
ودا شيء قاتل بالنسبة لأي شركة تكنولوجية
شوية الرقائق اللي هواوي لحقت تخزنهم
قبل قرارات الحظر الأمريكية بدؤوا يخلصوا
من مدة طويلة والشركة بدأت
تعاني بشكل كبير
في الربع الأول من السنة اللي إحنا فيها دي
أرباح هواوي انخفضت بنسبة 67%
وإيراداتها تراجعت للربع السادس على التوالي
لو تفتكروا قرارات حظر هواوي كانت تقريباً
في نص الربع التاني سنة 2020
في الربع دا هواوي كانت قدرت لأول مرة
في تاريخها إنها تتجاوز سامسونغ وآبل
وتبقى أكبر منتج للهواتف الذكية
في العالم
هواوي ساعتها كانت طالعة زي الصاروخ
وكان فيه محللين كتير متوقعين
إنها حتاكل جزء كبير من حصة سامسونغ وآبل
ولكن قرارات الحظر الأمريكية
غيرت كل شيء
الشركة اللي كانت من 3 سنين بس
متصدرة سوق الهواتف الذكية
النهار دا مش موجودة حتى ضمن أكبر
5 شركات في السوق
المسؤولين في هواوي لما لقوا نفسهم
محاصرين من كل حتة وإن البزنس بتاعهم
في مجال الهواتف الذكية تحديداً
مش حيعمر في ظل قرارات الحظر الأمريكية
اللي وقفت حالهم
راحوا باعوا علامتهم التجارية المعروفة
في مجال الهواتف الذكية أونر
في نوفمبر 2020 لشركة حكومية اسمها
Shenzhen Zhixin New Information Technology
أونر لما اتباعت بقى بإمكانها إنها تشتري
عادي الرقائق الإلكترونية من الشركات الأمريكية
وتستخدم الخدمات بتاعت شركة أمريكية
زي غوغل بدون أي مشاكل
ودا يخليك تسأل هل الحركة بتاعت أونر دي
ودا يخليك تسأل هل الحركة بتاعت أونر دي
هي الحل؟
يعني هل لو الصينيين حلوا هواوي اللي
مزعلة الأمريكيين دي خالص
وخلوا المهندسين والكفاءات اللي فيها يروحوا
يعملوا شركات جديدة خالص
الأمريكان حيسيبوا الصينيين في حالهم وبكدا
يخلصوا من قرارات الحظر اللي قرفاهم؟
فكر في السؤال دا بس وإنت بتفكر خد بالك
إن ماركو روبيو السيناتور الجمهوري
وصف أونر في أكتوبر 2021 بإنها ذراع
للحزب الشيوعي الصيني
وبتشكل تهديد للسياسة الخارجية وطلب كمان
من إدارة جو بايدن إنهم يحطوها
في القايمة السودا مع هواوي
أي نعم دا ما حصلش بس دا يخليك تفهم
إن الأمريكان مش عبط ومش حيسيبوا
هواوي ولا حيشيلوها من دماغهم
حتى لو سمت نفسها أم أحمد
بس يا سيدي أنا كدا خلصت كلامي
وكالعادة عندي سؤال لحضراتكم
هواوي النهار دا بتعتبر واحدة من أكبر الشركات
في العالم إنفاقاً على البحث والتطوير
هل برأيك الإنفاق الضخم دا ممكن يساعد
الشركة على امتلاك التكنولوجيا الخاصة بيها
اللي تغنيها عن التكنولوجيا الأمريكية؟
وللا دا صعب وحيفضلوا على طول
زي غيرهم تحت رحمة الأمريكان؟
زي غيرهم تحت رحمة الأمريكان؟
حتابع كل إجاباتكم في التعليقات
وفي النهاية يا ريت لو عجبتك الحلقة
وحابب تشوفنا تاني
اشترك في القناة
واستنونا في حلقات جديدة بإذن الله
سلام
