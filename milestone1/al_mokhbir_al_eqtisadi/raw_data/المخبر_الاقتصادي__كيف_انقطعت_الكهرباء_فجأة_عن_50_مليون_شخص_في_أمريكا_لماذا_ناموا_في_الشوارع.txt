البيوت كلها فجأة بقت ظلمة كحل
والناس خرجت من بيوتها في الشوارع
وبعضهم فضل محاصر في الأسانسيرات
أو في أنفاق تحت الأرض
واللي كان مسافر وقف في وسط الطريق
مش عارف يروح بيته
شبكات المترو والقطارات وقفت تماماً
المطارات الرئيسية تقفلت
وما فيش طيارة طلعت
والطيارات اللي كانت في الجو تم منعها
من النزول وتحويلها لمطارات تانية
النقل العام تعطل
وحركة المرور تشلت
ونزلاء الفنادق سابوا أوضهم ونزلوا
يناموا في الشوارع على الأرصفة وفي الحدائق
بعد ما أجهزة التكييف تعطلت
المصانع وقفت ومحطات الطاقة النووية
خرجت مؤقتاً عن الخدمة
والبنوك قفلت وأجهزة الصراف الآلي
ما بقتش تشتغل وما حدش بقى عارف
يسحب فلوسه
ومياه الشرب تقطعت
دا غير إن شبكات المحمول وقعت
والمستشفيات والسجون جريت تدور
على مولدات خوفاً من إن الأمور تخرج
عن نطاق السيطرة
بعض المناطق فرضت حظر التجوال
وطلبت من الجيش إنه ينزل يساعدها
في حفظ الأمن
وفرق مكافحة الإرهاب انتشرت
كل الكلام اللي فات دا مش جزء من فيلم
أو مسلسل
دي أحداث حقيقية جداً حصلت في
الولايات المتحدة وكندا
وتأثر بيها أكتر من 50 مليون شخص
البلدين عاشوا كابوس بسبب انهيار مفاجئ
لشبكات الكهربا من فترة مش بعيدة
الأمريكان اللي كانوا لسه ما فاقوش
من صدمة أحداث 11 سبتمبر
في البداية تخيلوا إنهم بيتعرضوا لهجوم
وإن فيه حد استهدف شبكات الكهربا علشان
يوقع البلد ويدخلها في أزمة
خصوصاً وإنهم كانوا لسه محتلين العراق
ما بقى لهمش كام شهر
فكانوا قاعدين في الظلمة مستنيين
الرئيس الأمريكي جورج دبليو بوش
يطلع يفهمهم إيه اللي بيحصل
ولكن بعد 45 دقيقة بس من انقطاع الكهربا
السلطات الأمنية استبعدت احتمالية الهجوم
الإرهابي
الشبكة ما تعرضتش لهجوم ولا حاجة
كل الحكاية هي موظف راح يتغدى
وشجرة كبيرة
طب إيه اللي حصل بالضبط؟
وإزاي شبكة الكهربا في أقوى دولة في العالم
انهارت في ثواني؟
وإيه اللي يخلي كندا تتأثر بانهيار
شبكة الكهربا في أمريكا؟
والانهيار دا استمر قد إيه؟
وإزاي انقطاع الكهربا لكام ساعة بس
تسبب في خسارة أمريكا وكندا
لمليارات الدولارات؟
الحياة في أمريكا وكندا كانت عاملة إزاي
من غير كهربا؟
وإيه هي أهمية شبكة الكهربا بالنسبة للاقتصاد
والبلد بشكل عام؟
دا جزء من اللي هندردش فيه مع بعض
في حلقة النهار دا
أنا أشرف إبراهيم ودا المخبر الاقتصادي+
في 14 أغسطس 2003
الرئيس الأمريكي السابق جورج دبليو بوش
كان قاعد بيتغدى مع مجموعة من
قوات الجيش الأمريكي في قاعدة ميرامار
الجوية التابعة لسلاح المشاة البحرية الأمريكي
المهم وهو قاعد بيتغدى تفاجأ بإن
جو هاغن
نائب كبير موظفي البيت الأبيض وقتها
بيجري عليه علشان يقول له الحق يا ريس
فيه مصيبة
الكهربا قطعت في أجزاء كبيرة من
الولايات المتحدة وكندا
ومش عارفين إيه اللي بيحصل
بوش بعد ما تغدى وتبسط راح على
الجناح الرئاسي الموجود في فندق غراند حياة
ومن هناك أدار غرفة عمليات بتضم أكبر
المسؤولين في البلد
كانت مهمتها إنها تعرف إيه
اللي بيحصل بالضبط
الكهربا قطعت ليه وإزاي
وليه ما رجعتش لحد دلوقت
الانقطاع اللي حصل في شبكة الكهربا
حصل بعد الساعة 4 مساء بدقايق
بعدها على طول وزارة الأمن الداخلي
كانت تواصلت مع الإف بي آي
والسي آي إيه
وشرطة نيويورك ووزارة الطاقة
والمسؤولين في شركات المرافق
وعلى الساعة 4 و45 دقيقة مساء بالضبط
كانوا استنتجوا إن ما فيش هجوم إرهابي
ولا حاجة
الكهربا ما قطعتش بسبب أي هجوم
ولكن فيه حاجة تانية هي اللي حصلت
بعد أكتر من 4 ساعات ونص على
انقطاع الكهربا طلع الرئيس الأمريكي
جورج بوش وقال قدام مجموعة من
المراسلين الصحفيين اللي كانوا معاه
في الفندق
لو فيه شيء واحد أقدر أؤكده
على وجه اليقين فهو إن انقطاع الكهربا
ما كانش نتيجة عمل إرهابي
طب إيه السبب يا سيادة الرئيس في إن الكهربا
قاطعة لحد دلوقت؟
ما قالش حاجة مفيدة
ودا ببساطة لإن السلطات الأمريكية فعلاً
ما كانتش لسه تعرف إيه اللي حصل بالضبط
على فكرة أول ما الانقطاع حصل
بدأت اتهامات متبادلة بين الأمريكيين والكنديين
طرف يقول إنتو السبب
والطرف التاني يرد عليه ويقول لا
المشكلة من عندكم إنتو
وكله كان بيرمي اتهامات في الهوا رغم إن لحد
اللحظة دي ما كانش حد عنده فكرة أبداً إيه
اللي بيحصل
ولا حتى شركات الكهربا نفسها
ولكن دا ما منعش مثلاً حد زي السيدة
هيلاري كلينتون
اللي كانت في الوقت دا سيناتور أو عضو
في مجلس الشيوخ الأمريكي عن ولاية
نيويورك
إنها تطلع تفتي وتقول نصاً للشعب الأمريكي
يا جماعة بحسب أفضل المعلومات المتاحة
تحت إيدنا دلوقت
فالانقطاعات المتتالية اللي أدت لانهيار
شبكة الكهربا بدأت من كندا
يعني كندا هي السبب
طبعاً دا كان كلام فارغ وما فيش دليل عليه
واتهام ما كانش له أي أساس
واتضح بعدين أصلاً إن الأمريكيين هم السبب
والمشكلة كانت عندهم
والكنديين على الناحية التانية كانوا ضحية لفشل
منظومة الكهربا في أمريكا
المهم يا معلم تاني يوم اللي هو 15 أغسطس
الرئيس الأمريكي ورئيس وزراء كندا ساعتها
جان كريتيان
أمروا بتأسيس لجنة تحقيق مشتركة
برئاسة كل من وزير الطاقة الأمريكي
سبنسر أبراهام
ووزير الموارد الطبيعية الكندي
هيرب داليوال
واللجنة دي كان مطلوب منها حاجتين اتنين
أولاً تعرف إيه اللي حصل بالضبط
ليه الكهربا قطعت فجأة على نطاق واسع كدا
ثانياً بقى تقدم توصيات علشان يتم تلافي
النوع دا من الحوادث مستقبلاً
وما يتكررش تاني
في 19 نوفمبر 2003
اللجنة المشتركة دي قدمت للحكومتين
الأمريكية والكندية تقرير مبدئي سريع
بيلخص المعلومات اللي قدروا يوصلوا لها
على انهيار شبكة الكهربا في أغسطس 2003
ودا قبل ما تقدم تقريرها النهائي
في أبريل 2004
التقريرين دول وبالأخص التقرير النهائي
كشفوا بالتفصيل كواليس الأحداث اللي دارت
يوم 14 أغسطس 2003
واللي أدت لانهيار شبكة الكهربا
في مساء اليوم دا
وخليني أقول لكم خلاصة التقريرين
بداية الأحداث كانت في يوم 14 أغسطس
الساعة 12 و15 دقيقة بعد الظهر
في الوقت دا الموظفين في شركة
Midwest ISO
لاحظوا إنه فيه مشكلة في أحد خطوط
الكهربا الرئيسية
 شركة Midwest ISO للي ما يعرفش منكم
هي الشركة الأمريكية المسؤولة عن نقل الكهربا
وتنظيم العمليات بين موردي الطاقة وشركات
التوزيع المحلية
هي اللي بتراقب عمليات شركات الكهربا
في الغرب الأوسط للولايات المتحدة
المهم Midwest بعتوا مهندس من عندهم
علشان يشوف حالة الخط دا
المهندس المحترم راح صلح العيب الموجود
في الخط الساعة 12 و40 دقيقة
وكان لازم أثناء عملية الصيانة إنه يقفل
جهاز اسمه الـ State Estimator
أو ملاحظ الحالة اللي بيسمح للموظفين اللي
قاعدين على الكمبيوتر في Midwest ISO
إنهم يراقبوا حالة الخط كل 5 دقايق
وبالفعل المهندس قفل الجهاز اللي
شبه جهاز الإنذار دا
ولكن الكارثة هو إنه نسي يشغله تاني
بعد ما خلص صيانة
وساب الخط بالحالة دي وراح يتغدى
ألف هنا على قلبك
بس كدا زمايلك اللي قاعدين في غرفة
التحكم في Midwest لو الخط ولع
مش هياخدوا بالهم
ومش هيعرفوا يحذروا شركات الكهربا
اللي المفروض إن Midwest بتراقب عليهم
وبتنظم أعمالهم
المهم بعد ما المعلم راح يتغدى
بساعتين بالضبط
نظام الإنذار ومعالجة الأحداث
AEPR
الخاص بشركة الكهربا الأمريكية
فيرست إنيرجي
بدأ يتعطل
السيرفر الخاص بنظام الـ AEPR
اللي بيسمح للشركة إنها تراقب حالة خطوط
الكهربا بتاعتها انهار الساعة 2 و41 دقيقة
فالنظام تنقل﻿ تلقائياً للسيرفر الاحتياطي
ولكن السيرفر الاحتياطي هو كمان انهار
بعدها بـ 13 دقيقة وتحديداً
الساعة 2 و54 دقيقة
كدا فيرست إنيرجي ما تعرفش حاجة
عن حالة خطوطها
لو الخطوط دي كلها وقعت مش هتاخد بالها
غير متأخر قوي
ومش هتلحق تتصرف ولا حتى تحذر
الشركات التانية اللي خطوطها متداخلة
مع خطوطهم
المهم الساعة 3 و6 دقايق
خط الجهد العالي
Chamberlin Harding
التابع لشركة فيرست إنيرجي
والموجود في شمال شرق ولاية أوهايو
انهار وخرج من الخدمة
ودا لما حصل الشركة ما أخدتش بالها لإن
نظام مراقبة الخطوط بتاعتها
أو الـ AEPR كان فيه مشاكل
الخط اللي وقع دا كان قوته 345 كيلوفولت
في العادة وقوع خط جهد عالي زي دا
مش كارثة
لأن كل اللي هيحصل هو إن جهد الخط
أو الـ 345 كيلوفولت هيتحولوا فوراً وبشكل
تلقائي لخطوط الكهربا القريبة
وبالفعل الـ 345 كيلوفولت بتوع الخط
اللي وقع حملوا على خط تاني تابع
للشركة اسمه Hanna Juniper
الخط دا بقى فجأة بيمر فيه جهد كهربي
عالي جداً
ودا لما بيحصل الأسلاك بتاعت الخط
بتسخن وبتبدأ تتمدد فبيحصل لها ارتخاء
وبتقرب أكتر من الأرض
الخط لما بيقرب من الأرض بيبقى﻿ عرضة
أكبر للاصطدام بالأشجار القريبة منه
علشان كدا لازم تكون الشركة حريصة دايماً
إنها تكون عاملة عملية تقليم لكل الأشجار
القريبة من خطوط الجهد العالي بتاعتها
بحيث الأسلاك ما تلمسهاش لو سخنت
وحصل لها ارتخاء
ولكن بسبب الإهمال فيرست إنيرجي كانت
سايبة الأشجار على حالها من غير قصقصة
أو تقليم
وكما هو متوقع خط Hanna Juniper
اللي كانت قوته 345 كيلوفولت
أول ما سخن ارتخى وخبط في شجرة
وفصل الساعة 3 و32 دقيقة
كدا فيه خطين الواحد فيهم 345 كيلوفولت
وقعوا والجهد بتاعهم هيتحرك للخطوط القريبة
بحسب التقرير الحكومي فيه 3 خطوط
على الأقل سخنوا واصطدموا بالأشجار
وفصلوا وخرجوا من الخدمة
أول 5 خطوط وقعوا
4 منهم كانوا تبع فيرست إنيرجي
المهم خروج الخطوط دي من الخدمة عمل
تقلبات كبيرة جداً في حركة الجهد الكهربائي
في أجزاء كبيرة من شبكة الكهربا
بالولايات المتحدة
ولإن الشبكة مرتبطة ببعضها بدأت تحصل
سلسلة سريعة جداً من الانقطاعات
في خطوط ومحطات الكهربا
حركة الجهد الكهربائي في الخطوط بقت فجأة
غير متوازنة
يعني الساعة 4 و9 دقايق فيه أكتر من
2000 ميغاواط﻿ تحولوا فجأة من غرب
لشرق الولايات المتحدة
بعدها بثواني الـ 2000 ميغاواط﻿ مشيوا
في الاتجاه المعاكس والتدفق انعكس تاني
من الشرق للغرب
الجهد الكهربائي في الشبكة كان عمال
يرقص يمين وشمال بسبب وقوع الخطوط
الحركة دي الشبكة ما استحملتهاش
والخطوط بدأت تقع واحد ورا التاني
وفيه﻿ 100 محطة كهربا قفلوا في 9 ثواني بس
حصل حاجة اسمها الـ Fast Voltage Collapse
أو الانهيار السريع للجهد الكهربائي
كل دا حصل وشركة فيرست إنيرجي
وشركة Midwest اللي بتراقب عليها
مش فاهمين إيه اللي بيحصل بسبب فشل
أجهزة الإنذار بتاعتهم
ودا خلاهم مش عارفين يتعاملوا
يعني قبل دقايق من الانهيار الكامل للشبكة
المسؤولين في Midwest وفيرست إنيرجي
كانوا بيتكلموا مع بعض في التليفون
وفي المكالمة دي الاتنين ما كانوش
فاهمين حاجة
لو كان عندهم دراية باللي بيحصل كان
ممكن يقدروا يمنعوا انهيار الشبكة
في اللحظة الأخيرة
المهم الانهيار بدأ الساعة 4 و9 دقايق
وفي خلال دقيقتين بالضبط
شبكة الكهربا انهارت
265 محطة خرجوا من الخدمة
و61 ألف و800 ميغاواط﻿ اختفوا
حوالي 50 مليون شخص عايشين
في أجزاء كبيرة من الغرب الأوسط
وشمال شرق الولايات المتحدة
وجزء منهم من كندا
لقوا نفسهم فجأة من غير كهربا
بنتكلم على ولايات أوهايو وميشيغان
وبنسلفانيا وماساتشوستس ونيويورك
وكونيتيكت ونيوجيرسي
بالإضافة لمقاطعة أونتاريو الكندية
اللي شبكة الكهربا بتاعتها كانت مربوطة
بالشبكة الأمريكية من خلال وصلة مع ولاية
ميشيغان الأمريكية
في البداية كل واحد كان متخيل إن الكهربا
قطعت عنده في المنطقة بتاعته بس
لكن مع مرور الوقت لما اتضح إن جزء كبير
من أمريكا الكهربا قطعت فيه
الناس هاجت والحكومة الأمريكية عاشت
واحد من أسوأ كوابيسها
كرد فعل مبدئي وزارة الدفاع الأمريكية
أمرت فوراً طيارتين مقاتلتين من طراز
إف 16
إنهم يطلعوا يعملوا دوريات استطلاعية
في الأجواء بين نيويورك وواشنطن
وأمرت مجموعة تانية من الطائرات العسكرية
الموجودة في قواعدها الشرقية إنها تدخل
في حالة تأهب في انتظار الأوامر
البنتاغون كان قلقان إن يكون فيه هجوم خارجي
استهدف شبكة الكهربا
ولكن ما كانش فيه هجوم خارجي ولا حاجة
والإف 16 بالتأكيد مش هتصلح شبكة
الكهربا ولا هتعالج تداعيات انهيار الشبكة
الكهربا لما قطعت مش الأنوار بس
اللي انطفت
لا
دا الولايات المتأثرة بالانقطاع كلها اتشلت
ودخلت في حالة فوضى
أول حاجة الإنارة بتاعت الطرق فصلت
وإشارات المرور بقت مش شغالة
فدا عمل حالة زحام كبيرة جداً في أجزاء
كبيرة من الولايات المتحدة
العربيات كانت واقفة على الطرق
وأصحابها نزلوا منها لأنهم مش عارفين يتحركوا
شركتين النقل العام نيوجيرسي ترانزيت
ولونغ آيلان ريل رود
وقفوا خدماتهم فوراً
وشركة السكك الحديدية الأمريكية أمتراك
وقفت جزء كبير من رحلاتها
حركة الطيران تشلت
فجأة بقى تقريباً ما فيش طيارة لا بتدخل
ولا بتخرج من مطارات الولايات دي
العائق الرئيسي اللي كان بيواجه شركات الطيران
هو إن انقطاع الكهربا كان مخليهم
مش عارفين لا يقطعوا تذاكر ولا يفحصوا
الركاب أمنياً
بس المشكلة الكبيرة بقى مش في الطيارات
اللي على الأرض
دي مقدور عليها
المشكلة في الطيارات اللي في الجو
اللي هتتعرض لخطر شديد جداً لو نظام
مراقبة الحركة الجوية تعطل
لحسن الحظ إدارة الطيران الفدرالية قدرت
تشغل نظام مراقبة الحركة الجوية
باستخدام المولدات
القطارات بتاعت مترو الأنفاق في نيويورك
وقفت في نفس اللحظة اللي انقطعت
فيها الكهربا
بعضها كان قريب من المحطة فالناس
نزلت ومشيت على رجليها لأقرب محطة
وبعضها كان داخل أنفاق تحت الأرض
ودا طبعاً استدعى تدخل جهات الإنقاذ
علشان تخرجهم من تحت الأرض
بحسب كلام حاكم نيويورك وقتها جورج باتاكي
لما الكهربا تقطعت الناس تحاصرت داخل
حوالي 600 قطر
وبمناسبة كلامنا على تحت الأرض
عمال بعض المناجم في الولايات المتحدة
وكندا فضلوا محاصرين في المناجم لفترة
في نفس الوقت أقسام الشرطة والمطافي
استقبلوا أكتر من 800 استغاثة لأشخاص
محاصرين داخل الأسانسيرات
وبسبب خوفهم من استغلال انقطاع الكهربا
وتزايد حالات النهب والسرقة في الليل
الشرطة الأمريكية استدعت فوراً كل
ضباطها للخدمة
وفي نفس الوقت السلطات في بعض
مناطق ولاية نيوجيرسي فرضت حظر تجوال
اعتباراً من الساعة 8 مساء وحظرت بيع
المشروبات الكحولية
عدد المكالمات اللي استقبلها
رقم الطورائ 911
وصل لأكتر من 90 ألف مكالمة
ودا كان 3 أضعاف الطبيعي
انقطاع الكهربا من ناحية
والضغط الشديد على الشبكة من ناحية تانية
أصاب خطوط الهاتف الأرضي وشبكة
الهاتف المحمول بنوع من الشلل
ودا خلى الأمريكيين يخرجوا في الشوارع
يتسابقوا على استخدام الكباين بتاعت الهواتف
المدفوعة علشان يطمنوا على بعض
سيبونا بقى من كل اللي فات دا
وتعالوا نركز على القطاعات الاقتصادية
إيه هو اللي حصل للصناعات المختلفة
في أمريكا خلال الفترة اللي الكهربا قطعت فيها
وخلونا نبدأ مثلاً بصناعة السيارات
طبعاً تعرفوا شركة فورد موتورز الأمريكية
الشركة دي اضطرت تقفل 23 مصنع
من إجمالي 44 مصنع بتملكهم في أمريكا
الشمالية بسبب انقطاع الكهربا
يوم 14 أغسطس 2003
ومش بس كدا
فورد عندها مصنع صلب في مدينة
بروك بارك في ولاية أوهايو
لما الكهربا قطعت واحد من أفران الصهر
الموجودة في المصنع برد بسبب فقدان الحرارة
ولما الفرن برد الصلب الموجود جواه
تجمد ولزق في جسم الفرن
وبالتالي الفرن باظ
شركة دايملر الألمانية اللي بتصنع
مرسيدس حظها ما كانش أحسن من فورد
إنتاج الشركة وقف في 14 مصنع من إجمالي
31 مصنع بتمتلكهم في أمريكا الشمالية
الألمان حصل لهم كارثة عجيبة جداً
6 مصانع من المصانع اللي وقفت بسبب
انقطاع الكهربا كانت مصانع تجميع
كلها فيها ورش دهان لطلاء السيارات
لما الكهربا قطعت كان فيه عربيات
بالفعل بتترش أو بيتم طلاؤها
العربيات دي عملية طلائها ما اكتملتش
برأيك أنت بقى
إيه مصير العربيات دي؟
هل ينفع يكملوا طلاءها بمجرد
ما الكهربا ترجع؟
قال لك لا
لازم عملية الطلاء تتم مرة واحدة
مش على مرتين لإن دا هيؤثر على
جودة الطلاء
المهم الشركة في النهاية بسبب مشكلة
الدهان دي قررت تحول 10 آلاف
سيارة لخردة
في كندا بقى
هوندا متورز قفلت مصنع التجميع
بتاعها في أونتاريو
نسيب السيارات ونروح لمصافي البترول
نلاقي إن فيه 8 مصافي بترول على
الأقل في أمريكا وكندا تأثروا بانقطاع الكهربا
الـ 8 مصافي دول كان بيعالجوا مع بعض
حوالي 848 ألف برميل من النفط الخام يومياً
وخسروا جزء كبير من طاقتهم
بسبب انقطاع الكهربا
نسيب البترول ونروح لصناعة الصلب
اللي كانت أكبر المتضررين بانقطاع الكهربا
نلاقي على سبيل المثال
شركة United States Steel
اللي بتعتبر أكبر مُصنع متكامل للصلب
في أمريكا اضطرت إنها تقفل مصنعها
الضخم Great Lakes Works
اللي بيعتبر تاني أكبر مصانعها لمدة 4 أيام
المصنع قفل يوم 14 وما رجعش يشتغل
غير يوم 18 أغسطس
ودا نفس اللي عملته شركة
 International Steel Group
اللي قفلت مصنعها Cleveland Works
بسبب مشكلة الكهربا وما رجعتش تفتحه
غير في 18 أغسطس
لكن المصنع دا بالذات حصلت فيه مأساة
الشركة بعد ما الكهربا قطعت اضطرت
إنها ترمي حوالي 1250 طن من الحديد
المنصهر في حفرتين على طول الضفة الغربية
لنهر كوياهوغا الموجود شمال شرق أوهايو
رمت الحديد دا علشان ما يبردش جوا
الأفران والأفران تبوظ
فيه برضو مصانع صلب تانية مصانعها
تأثرت بانقطاع الكهربا
AK Steel Corporation
بس ما علينا
خلينا نبص على صناعات تانية بسرعة
علشان ما طولش عليكم
الكيماويات شركات زي DuPont الأمريكية
وDow Chemical الأمريكية
وBASF الألمانية
اضطروا إنهم يقفلوا عدد من مصانعهم
الموجودة في المناطق المتضررة لأيام
في الأدوية عمليات شركة Merck & Co
تأثرت
وفي الألمنيوم شركة Alcan
قفلت مصنعها في كينغستون في أونتاريو
سيبك بقى من كل التفاصيل دي
وتعال نبص مع بعض على إجمالي الخساير
بس قبل ما أوضح لك النقطة دي
ضروري تعرف حاجة مهمة
وهي إن الكهربا رجعت تاني يوم في جزء
كبير من الأماكن المتضررة في أمريكا وكندا
بعد حوالي 30 ساعة من انقطاعها
لكن في بعض الأماكن الكهربا ما رجعتش
فيها غير بعد أيام
على سبيل المثال مقاطعة أونتاريو الكندية
ما استعادتش طاقتها الكاملة غير بعد
أكتر من أسبوع
خلال الفترة دي كان فيه خساير مالية
كبيرة جداً
يعني بحسب التقرير الحكومي المشترك
اللي أشرنا ليه من شوية
الخساير الأمريكية بسبب انقطاع الكهربا
يوم 14 أغسطس 2003 تتراوح ما بين
4 لـ 10 مليار دولار
في حين إن وزارة الطاقة الأمريكية
بتقدر الخساير بحوالي 6 مليار دولار
في كندا بقى الناتج المحلي الإجمالي
انخفض بنسبة 0.7% في شهر
أغسطس 2003
لإن انقطاع الكهربا تسبب في خسارة البلد
لما يقترب من 19 مليون ساعة من الإنتاجية
بالإضافة لانخفاض شحنات التصنيع
في أونتاريو بحوالي 2.3 مليار دولار كندي
الرقم دا يبان كبير للوهلة الأولى خصوصاً
وإن الكهربا في كندا قطعت في مقاطعة
واحدة اللي هي أونتاريو
لكن في الحقيقة الرقم دا منطقي جداً
بالنظر لإن أونتاريو في الوقت دا
كانت بتشكل لوحدها نص الاقتصاد
الكندي تقريباً
المهم كل دا حصل بسبب انقطاع الكهربا
ليوم ونص تقريباً بس
البلدين كانوا ممكن يروحوا في شربة مايّة
لو الأزمة دي طولت عن كدا
وبالتالي كان لازم يتم تطوير شبكة
الكهربا بحيث حادثة زي دي ما تحصلش تاني
ودا اللي حصل بالفعل
ودا اللي خلى بيل ريتشاردسون
وزير الطاقة الأمريكي السابق ساعتها يقول
إحنا دولة عظمى عايشة بشبكة كهربا
من العالم التالت
أنا كدا خلصت كلامي
وكالعادة عندي سؤال لحضراتكم
فيه قصة عاوز أكلمكم بخصوصها
بقى لي فترة وهي تخص محاولة الفرنسيين
في القرن اللي فات السيطرة على قطاع
النفط الجزائري
وخناقاتهم مع الأمريكيين عليه
لو مهتمين بالموضوع دا
عرفوني في التعليقات
نتكلم عليه في حلقة من حلقاتنا
الجاية بإذن الله
وفي النهاية يا ريت لو عجبتكم الحلقة دي
وحابين تشوفونا تاني
اشتركوا في القناة
واستنونا في حلقات جديدة بإذن الله
سلام
