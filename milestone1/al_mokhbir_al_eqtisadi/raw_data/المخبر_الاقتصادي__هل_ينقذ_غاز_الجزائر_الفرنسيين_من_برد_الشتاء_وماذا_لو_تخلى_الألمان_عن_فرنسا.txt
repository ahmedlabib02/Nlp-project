أزمة الطاقة الموجودة حالياً في أوروبا
يمكن هي أسوأ أزمة طاقة عدت على القارة دي
في تاريخها
الأزمة دي ما لهاش مثيل
لا في حجمها ولا في شدتها
ولا حتى في هوية ضحاياها
على سبيل المثال
آخر بلد في أوروبا كان ممكن حد يتوقع
إنها تقع في أزمة طاقة عنيفة
تهدد استقرارها
هي الجمهورية الفرنسية
فرنسا
للي ما يعرفش منكم
فرنسا لحد وقت قريب كانت أكبر مصدر
للطاقة في أوروبا
أي بلد في القارة كانت محتاجة طاقة
كانت تجري على باريس
لكن النهار دا الدنيا جت على فرنسا
وبقت واحدة من أكبر مستوردي الطاقة
في القارة
الطبيعي إن جيران فرنسا اللي ياما زودتهم
بالطاقة لما احتاجوها
يوقفوا جنبها دلوقت في أزمتها
ولكن لسوء حظ الفرنسيين أزمتهم حصلت
في وقت أوروبا كلها حرفياً بتلف فيه
حوالين نفسها
وبتدور على أي مصادر محتملة للطاقة
تغطي بها احتياجاتها في فصل الشتاء
اللي من المتوقع إنه يكون فصل شتاء
صعب جداً
بعد ما الروس قرروا يعاقبوهم بسلاح الغاز
وزير الاقتصاد الفرنسي برونو لو مير
قال في 24 أغسطس اللي فات
إن كل شيء بيعتمد على قرارات
الرئيس الروسي فلاديمير بوتين
بخصوص الغاز
لو قطع الغاز عننا فإحنا هنتأثر زينا
زي باقي دول الاتحاد الأوروبي
لكن في الحقيقة أزمة الطاقة في فرنسا
أعمق بكتير من موضوع الغاز الروسي
غياب الغاز الروسي خلى الوضع في فرنسا
مأزوم أكتر
لكن مش هو اللي بدأ أزمة الطاقة الفرنسية
الفرنسيين في وضع يائس جداً
لدرجة إن رئيسهم إيمانويل ماكرون
سافر بنفسه الجزائر علشان يقنع
الحكومة الجزائرية إنها ترفع صادراتها
من الغاز لفرنسا
إيه بقى اللي بيحصل بالضبط في فرنسا؟
وإزي البلد اللي كانت بتبيع الطاقة لأوروبا
بقت النهار دا واحدة من أبرز المشترين؟
هل جيرانها الأوروبيين ممكن يتخلوا عنها
ويرفعوا شعار نفسي أولاً؟
وإزاي قطع الروس الغاز عن ألمانيا
بيعتبر ضربة لفرنسا في نفس الوقت؟
وإيه هي طبيعة المشكلة اللي بتعاني منها
المفاعلات النووية الفرنسية؟
وإيه اللي خلى فرنسا تتخلى للحظة
عن نهجها الرأسمالي وتؤمم أكبر
شركة كهرباء في البلد بالكامل؟
وهل الجزائر ممكن تنقذ الفرنسيين؟
والسؤال الأهم بقى
إزاي أسعار الطاقة في فرنسا زادت
بأكتر من 14 ضعف لدرجة إنها
وصلت لضعف سعر الطاقة في ألمانيا
واللي بتعتمد أكتر منها على الغاز الروسي؟
دا جزء من اللي هندردش فيه مع بعض
في حلقة النهار دا
أنا أشرف إبراهيم
ودا المخبر الاقتصادي+
في 25 أغسطس اللي فات
طيارة من طراز إيرباص إيه 330
نزلت في مطار هواري بومدين
في العاصمة الجزائرية الجزائر
الطيارة دي كان على متنها الرئيس الفرنسي
إيمانويل ماكرون
وكاثرين ماكغريغور رئيسة شركة
الطاقة الفرنسية إنجي
واحد من الأهداف الرئيسية للزيارة دي
هي رغبة الفرنسيين في إقناع الجزائريين
بإنهم يزودوا صادراتهم من الغاز لفرنسا
طب إيه اللي جاب ماكرون من الغرب
يدور على غاز في الشرق؟
هقول لك
الجزائر هي أكبر منتج للغاز الطبيعي
في أفريقيا
ولكن الغاز دا معظمه مش بيروح أفريقيا
ولا بيجي عندنا هنا في الدول العربية
واللي معظمها بالمناسبة مستورد صافي للغاز
%83 من الغاز الجزائري بيروح أوروبا
الغاز الجزائري بيشكل 11%
من الغاز المستهلك في أوروبا
ودا بيخلي الجزائر تالت أكبر مصدر
غاز طبيعي لأوروبا بعد روسيا والنرويج
معظم الصادرات الجزائرية من الغاز
أو 65% منها على وجه التحديد
بتروح لدولتين اتنين بس هما إسبانيا وإيطاليا
الطليان بيستوردوا الغاز الجزائري عن طريق
خط أنابيب TransMed
والإسبان بيستوردوه عن طريق خط MedGaz
وبالتالي نقدر نقول إن إيطاليا وإسبانيا
هما أهم وأكبر زبونين للغاز الجزائري
وفرنسا على الناحية التانية أقل أهمية
من الدولتين دول في السياق دا
لكن الفرنسيين بيعتبروا برضو
أحد مستوردي الغاز الجزائري
فرنسا بتستورد 8% من احتياجاتها من الغاز
من الجزائر
في الزيارة بتاعة ماكرون اللي حصلت في أواخر
أغسطس اللي فات
كاثرين ماكريغور رئيسة إنجي الفرنسية
قعدت مع وزير الطاقة الجزائري
ورئيس شركة سوناطراك الجزائرية
علشان تقنعهم إنهم يزودوا صادراتهم
من الغاز لفرنسا بنسبة 50%
لحد لحظة تصوير الحلقة ما فيش
أي تأكيد إذا كانت الجزائر هتزود
صادراتها من الغاز لفرنسا وللا لا
بس مش دا المهم
المهم في السياق دا هو التالي
النهار دا حتى لو الجزائريين رفعوا صادراتهم
من الغاز لفرنسا زي ما عملوا مع الطليان
من فترة قريبة
فبالتأكيد كمية الغاز الإضافية
اللي الجزائريين هيصدروها للفرنسيين
هتظل ضئيلة جداً بالمقارنة مع احتياجات
السوق الفرنسي اللي بيعاني من أزمة
طاقة عنيفة جداً
إحنا بنتكلم على كمية أكبر شوية من 2 مليار
متر مكعب من الغاز المسال
لأن الجزائريين صدروا لفرنسا
السنة اللي فاتت 4.5 مليار متر مكعب
من الغاز المسال
السؤال بقى
شوية الغاز الإضافي دول هيعملوا إيه؟
أو بمعنى أصح
إيه اللي مخلي ماكرون
يروح بنفسه الجزائر
علشان يؤمن 2 مليار متر مكعب بس
من الغاز الجزائري؟
والسؤال دا إجابته بسيطة خالص
وهي إن الحاجة بتذل
الفرنسيين اللي طول عمرهم أبطال
القارة الأوروبية في إنتاج
الطاقة وتصديرها لجيرانهم
النهار دا واقعين في وضع لا يحسدوا عليه
لحد وقت قريب الناس كانت متخيلة
إن فرنسا هي أكتر دولة أوروبية
في معزل أو مأمن من تداعيات قرارات
الرئيس الروسي فلاديمير بوتين
بقطع الغاز الروسي عن أوروبا
ودا استناداً لحقيقة إن الفرنسيين بينتجوا
الجزء الأكبر من طاقتهم باستخدام
الطاقة النووية وفي نفس الوقت مش
بيستخدموا غاز طبيعي كتير
على عكس الألمان مثلاً
ولكن الاستنتاج دا غير صحيح
والأحداث اللي حصلت بشكل متسارع
خلال الأسابيع الأخيرة
كشفت عمق الأزمة اللي الفرنسيين
واقعين فيها
واللي لو دققنا النظر فيها هنلاقيها
أسوأ بكتير من الأزمة اللي الألمان مثلاً
واقعين فيها
وخليني أشرح لك القصة باستفاضة أكبر
بص يا سيدي
فرنسا بالفعل هي أكتر دولة بتعتمد
على الطاقة النووية في إنتاج الجزء الأكبر
من احتياجاتها من الكهرباء
والغاز الطبيعي دوره في إنتاج الكهرباء
ضئيل جداً
بنتكلم على أكتر من 67% من احتياجات
فرنسا من الكهرباء بيتم إنتاجها
من خلال المفاعلات النووية
و7% بس بيتم إنتاجهم من خلال
الغاز الطبيعي
للوهلة الأولى يبان إن الفرنسيين كدا
في الأمان ومش محتاجين الغاز الروسي
 ولكن في الحقيقة هم مش في الأمان
ولا حاجة
هم حظهم نحس
الفرنسيين بيعتمدوا في إنتاج الكهرباء
من الطاقة النووية على 56 مفاعل نووي
32 مفاعل من المفاعلات دي
مش شغال النهار دا
على الورق المفاعلات النووية الفرنسية
تقدر توفر لفرنسا 61 غيغاوات
ولكن على الأرض المفاعلات دي
في 23 أغسطس اللي فات كانت بتنتج
22.8 غيغاوات بس
بنتكلم على التلت تقريباً
طب ليه المفاعلات دي مقفولة
أو مش بتشتغل؟
هقول لك
المفاعلات دي واللي معظمها مبني
في السبعينات والتمانينات
فيه منها اللي بيخضع لصيانة دورية
عادية
وفيه منها اللي اتقفل علشان بيعاني
من مشاكل بتهدد سلامته زي التآكل
وسواء كدا أو كدا رجوع المفاعلات
دي للخدمة هياخد شهور
ودي كارثة بالنسبة للفرنسيين
في ظل الظروف الحالية
ودا لسببين
السبب الأول هو إن بدايل الطاقة النووية
بالنسبة لفرنسا محدودة جداً جداً
في الوقت الحالي
يعني على سبيل المثال
الفرنسيين بينتجوا ما يقرب من 20%
من الكهرباء بتاعتهم باستخدام الطاقة
النظيفة واللي أبرزها الطاقة الكهرومائية
في ظل الظروف دي من المفترض
إنهم يعتمدوا أكتر على الطاقة الكهرومائية
اللي ممكن تسند معهم شوية
لكن الإخوة الفرنسيين لما فكروا بس
يعملوا كدا
قابلتهم في وشهم أسوأ موجة جفاف
تم تسجيلها في تاريخ البلد
وتحديداً من سنة 1958
موجة الجفاف دي مش بس قللت
من قدرة البلد على إنتاج الطاقة الكهرومائية
وإنما كمان أثرت على توافر المياه
العذبة الصالحة للشرب في أجزاء كتير
من فرنسا
وخد الكبيرة بقى
موجة الجفاف وارتفاع درجات الحرارة
أثرت حتى على المفاعلات النووية
اللي لسه شغالة
الكم مفاعل اليتم اللي ساندين البلد
عدد منهم اضطر إنه يقلل إنتاجه
على سبيل المثال
في بداية أغسطس شركة الكهرباء الفرنسية
المسؤولة عن إدارة المفاعلات دي
وهي ألكتريسيتي دو فرانس
أعلنت إنها هتقلل إنتاج الطاقة في مفاعل
Golfech 2
الموجود في جنوب غرب فرنسا
بسبب ارتفاع درجة حرارة المية
في نهر غارون
واللي المفاعل بيعتمد عليه في عملية التبريد
الشركة قررت إنها تقلل إنتاج المفاعل
بمقدار واحد غيغاوات
في حين إن الطاقة الإنتاجية الإجمالية
للمفاعل أصلاً لا تتجاوز 1.3 غيغاوت
لو سبنا الطاقة النووية والطاقة الكهرومائية
وجينا نبص على الوقود الأحفوري
وتحديداً الغاز الطبيعي
هنلاقي الحال لا يسر عدو ولا حبيب
وعلشان بس تكونوا معاي في الصورة
ضروري تعرفوا إن الفرنسيين بيستوردوا
غاز طبيعي عادي عن طريق
خطوط الأنابيب وعن طريق ناقلات
الغاز المسال
الغاز الطبيعي اللي بيوصلهم
عن طريق خطوط الأنابيب
بيشتروه من النرويج وهولندا وإسبانيا
وروسيا
والغاز المسال بيشتروه من روسيا والجزائر
وأمريكا ونيجيريا وقطر
سوق الغاز الطبيعي العالمي في أزمة كبيرة
زي ما كلكم عارفين بسبب الحرب
الروسية الأوكرانية اللي انطلقت في أواخر
فبراير اللي فات
الفرنسيين متضررين من الأزمة دي
بطريقتين
طريقة مباشرة وطريقة غير مباشرة
وخلونا نبدأ بالطريقة المباشرة
فرنسا هي واحدة من أقل الدول الأوروبية
اعتماداً على الغاز الطبيعي الروسي
يعني في نفس الوقت اللي كانت أوروبا
بتشتري فيه 40% من احتياجاتها
من الغاز من روسيا وألمانيا بالأخص
بتشتري 55% من الروس
الفرنسيين كانوا بيشتروا 17% من احتياجاتهم
من الغاز من روسيا
وبالتالي هم نظرياً في الأمان
طب ليه بقول نظرياً؟
ببساطة لإن الفرنسيين على أرض الواقع
النهار دا في أمس الحاجة لكل متر مكعب
من الغاز في ظل انهيار إنتاجهم
من الطاقة النووية اللي إنتاج الكهرباء في البلد
قايم عليها
خصوصاً بعد ما الروس عملوها معهم
وقطعوا عنهم الغاز
في 30 أغسطس
شركة الغاز الحكومية الروسية غازبروم
أعلنت إنها هتتوقف عن إمداد شركة
الطاقة الفرنسية إنجي بالغاز الطبيعي
اعتباراً من أول سبتمبر ودا بسبب
خلافات مالية بين الطرفين
اللافت للنظر هو إن وزيرة الطاقة الفرنسية
أنييس بانييه روناتشر
طلعت تعلق على القرار وقالت
من الواضح جداً أن روسيا بتستخدم
الغاز كسلاح ضدنا
طبعاً لا تعليق على كلام الوزيرة
لكن في السياق دا تفهم زيارة ماكرون للجزائر
اللي بتعتبر تاني أكبر مصدر للغاز الطبيعي
المسال لفرنسا بعد روسيا
وطلبه من الجزائريين زيادة صادراتهم من الغاز
نيجي بقى للطريقة غير المباشرة
اللي بتتأثر بها فرنسا بمشكلة الغاز
وإحنا بنصور دلوقت الرئيس الفرنسي
لسه مخلص من شوية مكالمة هاتفية
مع المستشار الألماني أولاف شولتس
المهم في المكالمة دي ماكرون قال لشولتس
لو ألمانيا احتاجت غاز في يوم من الأيام
هنديكم
بس علشان خاطري ادونا كهرباء
ماكرون قال نصاً بعد المكالمة
ألمانيا بحاجة للغاز بتاعنا وإحنا محتاجين
الطاقة من أوروبا وبالأخص ألمانيا
لازم يكون فيه تضامن أوروبي
ونقف جنب بعض
بعضكم ممكن يستغرب
ولكن ألمانيا اللي محتاسة بقى لها أسابيع
وتحديداً من شهر يوليو بسبب تخفيض
الروس لإمدادات الغاز
بيصدروا كهرباء لفرنسا
النهار دا بعد ما الروس وقفوا تماماً
ضخ الغاز لألمانيا عن طريق خط
نورد ستريم 1
في 31 أغسطس
بقى فيه شكوك كتير حوالين قدرة
ألمانيا في إمداد فرنسا بالكهرباء
النحس ملاحق الفرنسيين في كل حتة
وهنا واحد هيسأل
طب ومخزونات الغاز موقفها إيه؟
ودا سؤال حلو جداً
بص يا سيدي
اعتباراً من 4 سبتمبر موقف المخزونات
في أوروبا كالتالي
البرتغال 100%
بريطانيا 100%
بولندا 99%
هولندا 97%
الدانمارك 94%
فرنسا 93%
بلجيكا ملت 90%
ألمانيا 86%
إسبانيا 85%
إيطاليا 83%
التشيك 82%
كرواتيا 79%
المجر قدرت تملى 68%
بلغاريا 63%
أوكرانيا 27%
على مستوى الاتحاد الأوروبي كله
خزانات الغاز الطبيعي مليانة بنسبة
%82 تقريباً
ودي نسبة ممتازة جداً بالنظر أنه
لسه قدامنا شهرين على شهر الشتاء
لكن مخزونات الغاز دي مش هتساعد كتير
في حلحلة الأزمة الحالية
لأنها يدوبك هتكفي الاستهلاك
في فصل الشتاء بعد ما يتم ترشيد
الاستهلاك كمان
والكلام دا بينطبق على فرنسا قبل أي حد
المهم في ظل الظروف دي
كان من المنطقي إن أسعار الطاقة
في فرنسا تزيد
وهي زادت بالفعل ولكن بنسب خيالية
العقود الفرنسية الآجلة للكهرباء
تسليم بداية 2023
سعرها تجاوز مؤخراً حاجز الـ 1800 يورو
لكل ميغاوات ساعة
الرقم دا بيعادل 14 ضعف سعر
الميغاوات ساعة قبل سنة
وفي نفس الوقت بيعادل ضعف السعر
السائد في ألمانيا
السؤال بقى دلوقت
هل المستهلكين الفرنسيين بيدفعوا في الكهرباء
الأسعار الخيالية دي؟
خليني أقول لك إن على عكس
معظم جيرانهم الأوروبيين
اللي مكويين بأسعار الكهرباء المرتفعة
المواطنين الفرنسيين ما بيدفعوش كتير
النهار دا في الكهرباء
وخليني أفسرها لك
الحكومة الفرنسية بتنفذ سياسة اسمها
Tariff Shield
في إطار السياسة دي
الحكومة الفرنسية مثبتة أسعار الغاز الطبيعي
اللي بيوصل للمنازل عند متوسط سعره
في 2021
أما الكهرباء فبتسمح بزيادتها 4% سنوياً بس
بحسب كلام وزير الاقتصاد الفرنسي
فلولا السياسة دي قيمة فواتير الغاز
اللي المواطن الفرنسي كان مفروض يدفعها
كانت هتزيد بنسبة 60%
والكهرباء كانت هتزيد بنسبة 45%
كدا أنت أكيد خدت بالك الحكومة الفرنسية
بتعمل إيه بالضبط
باختصار بتتحمل هي الزيادة بدل المواطن
للوهلة الأولى الحكومة الفرنسية
تبان أحن على المواطن وحاسة به أكتر
مثلاً بالمقارنة مع نظيرتها البريطانية
واللي سايبة الغاز والكهرباء يتباعوا
بسعر السوق لحد كبير
واللي معه يدفع واللي ما معهوش
ما يلزموش
وهنا ضروري ألفت نظرك لحاجة مهمة
الخطة الفرنسية لتحميل ارتفاعات
الغاز الطبيعي والكهرباء على الحكومة
بدل المواطن هتكلف البلد حوالي
24 مليار يورو
الـ 24 مليار يورو دول
الحكومة الفرنسية هتجيبهم منين
يا إما من الضرايب يا إما من الديون
وفي الحالتين المواطنين الفرنسيين
وبالأخص الأجيال القادمة
هي اللي هتدفع التكلفة دي
الحوار بتاع مين يتحمل التكلفة
والكهرباء والغاز المفروض يتباعوا بكم
كان سبب في مشكلة وقعت فيها الحكومة
مع شركة الطاقة الفرنسية
ألكتريسيتي دو فرانس
الحكومة الفرنسية بتملك 84%
من الشركة دي
والقطاع الخاص بيملك الباقي
الطرفين اختلفوا بسبب سقف الأسعار
المفروض على أسعار الكهرباء
القطاع الخاص شايف إن الأسعار دي
خراب بيوت
والحكومة على الناحية التانية لها
هدف تاني
الخلاصة الحكومة الفرنسية علشان تخلص
من وجع الدماغ راحت في يوليو اللي فات
مقدمة للمستثمرين اللي بيملكوا حصة
الأقلية في الشركة عرض استحواذ
على حصتهم بقيمة 9.7 مليار يورو
علشان يتم تأميم الشركة بالكامل
الصفقة دي لسه ما تمتش
وفيه شكوك إنها ممكن تتم
خصوصاً وإنه في الشهر اللي بعده على طول
وتحديداً في أغسطس اللي فات
الشركة رفعت قضية على الحكومة الفرنسية
بتطالبها فيها بـ 8.3 مليار يورو
كتعويض عن الفلوس اللي خسرتها
بسبب إجبار الحكومة للشركة على الالتزام
بسقف الأسعار والبيع بأسعار
أقل بكتير من سعر السوق
خلاصة الكلام الوضع ملخبط جداً في فرنسا
وأزمة الطاقة الخانقة اللي بتعاني منها
البلد حالياً
بتقول إن فرنسا هتعيش واحد من أسوأ
فصول الشتاء في تاريخها
المسؤوليين الفرنسيين وعلى رأسهم
الرئيس ماكرون
بيطالبوا من الشركات والمواطنين
إنهم يقللوا استهلاكهم من الطاقة
قدر الإمكان
ولكن في النهاية فيه حدود سواء
للترشيد أو لدرجة الالتزام به
والإجراءات دي غالباً
مش هتكون كفاية
وقطعاً الغاز الجزائري مش هيحل
مشكلة فرنسا أو حتى هيخفف من حدتها
بنسبة كبيرة
ومن هنا أنتقل لسؤال الحلقة
تفتكر ألمانيا ممكن تتخلى عن فرنسا
وتتوقف عن تصدير الكهرباء لها
لو أزمة الطاقة اشتدت خلال فصل الشتاء؟
هتابع كل إجابتكم في التعليقات
وفي النهاية يا ريت لو عجبتك الحلقة
وحابب تشوفنا تاني
اشترك في القناة
واستنانا في حلقات جديدة بإذن الله
سلام
